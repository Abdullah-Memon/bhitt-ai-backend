
شاهه عبداللطيف ڀٽائيءَ جي حسب نسب

شاهه عبداللطيف ڀٽائيءَ جو حسب نسب جو سلسلو حضرت محمد ﷺ سان وڃي ملي ٿو (مرزا قليچ بيگ جي تحقيق موجب)، جڏهن ته مير عبدالحسين خان سانگي، مولانا دين محمد وفائيءَ، ڊاڪٽر نبي بخش خان بلوچ موجب، سندس نسب جو سلسلو امام موسيٰ ڪاظمؒ سان ڳنڍجڻ بعد وڃي، حضرت علي ڪرم الله وجهہ سان ملي ٿو. جيڪو هيٺينءَ ريت آهي:
 شاهه عبداللطيف ڀٽائيبن سيد حبيب الله شاهه (عرف سيد حبيب شاهه)
 بن سيد عبدالقدوس شاهه
 بن سيد جمال شاهه
 بن سيد عبدالڪريم شاهه (شاهه ڪريم بُلڙيءَ وارو)
 بن سيد لعل محمد (عرف للـه شاهه)
 بن سيد عبدالمومن شاهه (سيد عبدالمنعم)
 بن سيد هاشم شاهه
 بن سيد حاجي شاهه
 بن سيد جلال محمود (عرف جرار شاهه)
 بن سيد شرف الدين شاهه
 بن سيد مير علي شاهه
 بن سيد حيدر شاهه هراتي
 بن سيد مير علي شاهه هراتي
شاهه لطيف جو خاندان "ڪريم پوٽا" سڏجي ٿو، جيڪو "جراڙ پوٽا" جي شاخ آهي، جنهن جو وڏو سيد جرار (جلال) هو. هي خاندان اڄ ڏينهن تائين مٽيارين جي شهر ۾ آباد آهي.

سيدن جو هالا ڪنڊيءَ مان مٽياريءَ واري ماڳ تي اچڻ

سيد مير علي سنڌي، سن 802هه-803هه مطابق 1400ع-1401ع ڌاري، 'هالا ڪنڊيءَ' ۾ ڄائو. لڏي اچي، 'متعلہ' يا 'مُتعالہ'، يعني 'متهلو' (مُتهالو يا مَٽُ هالو) شهر ۾ ويٺو. موجوده شهدادپور کان اٽڪل 14 ڪلوميٽر اوڀر طرف، 'مُتهلو' ديهه ۽ تپو ان نالي جي يادگار طور اڃا موجود آهن.
پندرهين صديءَ عيسويءَ جو گهڻو عرصو، 'مُتهلي' ۾ رهيا. پوءِ 900هه-910هه مطابق 1495ع-1504ع ڌاري، مُتهلي مان لڏي اچي موجوده شهر 'مٽياريءَ' ۾ ويٺا، جتي کين 'مُتهلوي' سيد، سڏيو ويندو هو، ڇاڪاڻ جو اڳ هو 'مُتهلي' جا ويٺل هئا.
مٽياريءَ مان 'سيد پور' (بلڙيءَ) لڏڻ ۽ 'ڪريم پوٽا' پاڙي جو آغاز
944هه مطابق 1538ع ڌاري سيد عبدالڪريم ڄائو، جيڪو پنهنجي درويشيءَ، دينداريءَ، فڪر، تصوف ۽ توڪل جي ڪري مشهور ٿيو. لاڙ طرف ايندو ويندو رهندو هو. پنهنجي وڏي ڀاءُ جلال شاهه جي وفات کان پوءِ لڏي ويو. اُتي پنهنجو ڳوٺ ٻَڌو، جيڪو 'سيد پور' توڙي 'لَلاڻي لَوءِ' سڏجڻ لڳو، پر بُلڙيءَ واري جُوءِ ۾ هئڻ ڪري پوءِ 'بُلڙي' سڏجڻ لڳو. وفات 1032هه مطابق 1623ع ۾.

شاهه ڪريم جي اولاد
ميين شاهه ڪريم کي اَٺ پُٽ هئا، جن مان شاهه جو والد شاهه حبيب پيدا ٿيو.


شاهه عبداللطيف جي ولادت (1102هه/1689ع)

شاهه عبداللطيف ڪٿي ڄائو، ان بابت مختلف عالمن ۽ محققن جا مختلف رايا آهن، ڇاڪاڻ ته انهن مان ڪن عالمن ۽ محققن جو چوڻ آهي ته، شاهه حبيب جي گهرواري مخدوم عربي دياڻي جي خاندان مان هئي يا خود مخدوم عربي دياڻي جي ڌيءَ هئي. جيئن ته مخدوم عربي دياڻيءَ جي رهائش هالا (پراڻا) ۾ هئي، انهيءَ ڪري قوي امڪان آهي ته، شاهه لطيف جي ولادت به ان طرف ٿي هوندي.
انهيءَ حوالي سان ڊاڪٽر هوتچند مولچند گربخشاڻي ۽ ليلا رام وطڻ مل لالواڻي لکن ٿا ته: شاهه لطيف، ’هالا حويليءَ‘ ۾ ڄائو.
مير عبدالحسين خان سانگي ۽ مولانا دين محمد وفائي لکن ٿا ته: سندس ولادت ’ڀئي پور‘ (ڀينءَ پور) ۾ ٿي.
جڏهن ته مرزا قليچ بيگ، ’ڀينءَ پور‘ ۽ ’هالا حويلي‘ ٻنهي کي ڳنڍيندي لکي ٿو:
”شاهه عبداللطيف، جنهن کي گهڻو ڪري ’شاهه ڀٽائي‘ يا ’ڀٽائي گهوٽ‘ يا ’ڀٽائي بادشاهه‘ ڪري سڏيندا آهن، سو سال 1102هه يا 1689ع ۾، حيدرآباد ضلعي جي هالن جي تعلقي ۾، ’کٽياڻن جي ڳوٺ‘ جي ويجھو ’ڀئيءَ پور‘ ۾ ڄايو هو. سندس ڄمڻ جي جاءِ ’هالا حويلي‘ ۾ هئي، جا ’ڀئيءَپور‘ سان لڳ ڏکڻ اڀرندي ڪنڊ ڏي هئي.
جڏهن گهر ۾ شاهه صاحب ڄايو هو، تڏهن اُتي پوءِ هڪڙي مسجد جوڙائي وئي هئي، جا اڃا تائين ’نصير واهه‘ جي ڪلهي تي بيٺل آهي.

روايتن مطابق
روايتن ۾ آهي ته، شاهه حبيب کي اولاد ڪونه ٿيندو هو. ڪنهن درويش کان دعا گهريائين، جنهن چيس ته، توکي پُٽ ٿيندو، پر سندس نالو عبداللطيف رکجانءِ. اها دعا شاهه حبيب کي مٽياري شهر جي مست درويش هاشم شاهه ڪئي هئي.
پوءِ کيس پُٽ ڄائو، جنهن جو نالو عبداللطيف رکيائين، پر اهو ٻارڙو گذاري ويو. ساڳئي گهر مان کيس ٻيو پُٽ ڄائو، تنهن جو نالو به عبداللطيف رکيائين، پر اهو به گذاري ويو. وري به ساڳئي گهر مان کيس ٽيون پُٽ ڄائو، جنهن جو نالو وري به عبداللطيف رکيائين، جيڪو بچيو ۽ اهو ئي شاهه عبداللطيف ٿيو.


شاھ عبداللطيف ڀٽائيءَ جي وفات
شاھ عبداللطيف ڀٽائيءَ جي وفات 22 ڊسمبر 1752ع تي ٿي. هو پنهنجي زندگيءَ ۾ استغراق، عشق، ۽ عرفان واري حالت ۾ رهيو.
پنهنجي ڄمار جي 63 هين ورهيه ۾، يعني 14 صفر 1165ھ بمطابق 22 ڊسمبر 1752عتي 63 سالن جي عمر ۾وفات پاتي.



شاھ لطيف جي ننڍپڻ، ابتدائي تعليم ۽ تربيت
ننڍڙو لطيف نه فقط ننڍپڻ واري دور ۾ پنهنجي پيءُ ماءُ جي محبت ۽ شفقت ۾ نپنو، پر اها نعمت وڏي هوندي تائين ساڻس شامل حال رهي.
شاهه لطيف جڏهن پنجن ڇهن ورهين جو مس ٿيو، تڏهن سندس والد کيس آخوند نور محمد ڀٽيءَ وٽ مڪتب ۾ پڙهڻ لاءِ وِيهاريو.
شاهه لطيف جي تعليم ۽ تربيت بابت مختلف عالمن ۽ ليکڪن جي مختلف راءِ آهي. ڪي چون ٿا اُمي هو، ڪي چون ٿا ڪجھ پڙهيو، پر ڪن عالمن جو چوڻ آهي ته، شاهه لطيف وڏو عالم هو، جنهن کي عربي ۽ فارسي زبانن تي عبور حاصل هو.

ڊاڪٽر نبي بخش خان بلوچ، شاهه لطيف جي تعليم ۽ تربيت کي ٽن مختلف مرحلن ۾ ورهائي ٿو:
1. ننڍپڻ ۽ ابتدائي تعليم: ننڍپڻ وارا گهٽ ۾ گهٽ ٻارهن سال پنهنجن ناناڻن، ڏيرن فقيرن ۾، گنباٽ واري تر ۾ گذريا. ميون نور محمد سان تعليم.
2. والد جي رهنمائيءَ هيٺ تربيت (1115هه-1120هه/1703ع-1708ع): شاهه حبيب پنهنجي پُٽ کي پاڻ سان گڏ پئي رکيائين ۽ جتي پئي ويو اتي وقت جي عالمن ۽ درويشن جي صحبت ۾ پئي وهاريائين. اباڻي ماڳ مٽياري ۽ بلڙي، شاهپور، نصرپور وغيره وٺي ويو.
3. تربيت ۽ فڪري ڪمال (1120هه-1142هه/1708ع-1730ع): شاهه لطيف جو 'خود پاڻ پنهنجي تربيت وارو' دور. سير سفر، شاديءَ جي رسم ۽ روحاني معرفت جي ڄاڻ لاءِ جدوجهد.
شاهه لطيف پاران مخدوم محمد معين ٺٽويءَ ڏانهن فارسيءَ ۾ لکيل خط 'رساله اويسيه' ثابت ڪري ٿو ته پڙهيل هو.



شاهه لطيف جي شادي
شاهه عبداللطيف ڀٽائيءَ جي شادي، مرزا بيگ جي نياڻي، سيده بيگم (يا سعيده بيگم) سان ٿي. مرزا بيگ شاهه لطيف جي وفات کان پوءِ 'دَل' ذات جي ڦورن هٿان مارجي ويو.
شاهه لطيف کي ڪو اولاد ڪونه ٿيو.

شاھ عبداللطيف جي گھر واري يا  زال جو نالو سيده بيگم يا سعيدھ بيگم ھو.


شاهه لطيف جي صورت، سيرت ۽ شخصيت

شاهه عبداللطيف ڀٽائيءَ جو قد وچولي کان ڪجھ مٿڀرو هو. سندس وار گهاٽا ۽ ڪاري هئا، جڏهن ته ڏاڙهي چاپئين گهاٽي ۽ پوري پُني سان گڏ هئي. سندس چهرو ڪڻڪائون، ٿورو ڳاڙهسرو ۽ پيشاني کليل ۽ ڪشادي هئي. اکيون وڏيون ۽ ڪاريون هيون، جن ۾ هڪ خمار آلودي محسوس ٿيندي هئي.
سندس پوشاڪ سادي هئي، ۽ هو گيڙو رنگ جا ڪپڙا پائيندو هو. مٿي تي اڇي رنگ جي ٽوپي (تاج، ڪلاهه) رکندڙ هو. هو ٿوري کائڻ، ٿوري سمهڻ ۽ ٿوري ڳالهائڻ ۾ مشغول رهندو هو. سندس عادت هئي ته ڪنهن نرم بستري تي نه، پر هڪ سادي کٿي تي سمهندو هو. هو ڪنهن جي مهماني قبول نه ڪندو هو.
شاهه لطيف هڪ رحمدل ۽ ٻاجھارو شخص هو، جنهن جانورن ۽ پکين سان پڻ پيار ڪيو. هو نوڙت ۽ نماڻائيءَ جو مجسمو هو، ۽ نهايت پاڪدامن ۽ پرهيزگار شخصيّت رکڻ وارو هو. سندس زندگي توڪلي ۽ لاطمع هئي، ۽ هو حاڪمن ۽ عملدارن جي ڪاڻ نه ڪڍندو هو.
سندس لاءِ راڳ سندس جان جو جياپو هو، ۽ هو سمور ۽ سماع کان سواءِ بنهه ڪانه سرندي هو.



شاهه لطيف جو سير سفر

شاهه لطيف پنهنجي زندگيءَ جو ڳچ عرصو سير سفر ۾ گذاريو. روايت موجب 22 سال سفر ڪيو (1120هه کان 1142هه تائين).
بلڙيءَ تان ڀيرو:
 شاهه ڪريم جي درگاهه تان ڀيرو؛ مقبرو پڻ جوڙايو
 جهُوک شريف تان ڀيرو؛ صوفي شاهه عنايت شهيد، صوفي سلام الله سان ملاقات
 جمعي غنياڻيءَ وٽان ڀيرا؛ جمعو، ڪڇ جي ڪن مُلن کيس خدمت لاءِ ڏنو
 هيلاين جي ٽڪريءَ تان ڀيرو؛ جت فقير سان ملاقات، بيت پڙهي ٻڌايو: "هيڪَلِيائي هيلَ، پُوريندِيَس پُنهُونءَ ڏي..."
 ڪينجھر تان ڀيرو؛ ڄامتماچيءَ ۽ نوريءَ جي قصي کي پنهنجي ڪلام ۾ شامل ڪيو
 شاهه لطيف جي مخدوم محمد هاشم ٺٽويءَ سان ملاقات
 ٺٽي ۾ ڪيترائي ڀيرا آيو؛ مکلي ٽڪريءَ تي گُڦا ۾ عبادت
 مخدوم محمد معين ٺٽويءَ سان ملاقاتون
 ٺٽي شهر ۾ ملاقاتون، روحاني ڪچهريون، 'رساله اويسيه' لاءِ خط

کاريءَ تان ڀيرو:
 ميون ابراهيم آڌيلو، شاهه لطيف جو خليفو

نانگي شاهه لاکاٽ واري تان ڀيرو:
 امين محمد شاهه سان ملاقات، بيت: "جِيا سُون جوڙَ ٿي، نانگو ڏٺوسُون نِتُ..."

لَڪڙيءَ تان ڀيرو:
 ميون محمد اسماعيل سان ملاقات، چاليهو ڪڍڻ

تلهار تان ڀيرو:
 ريڻ درياهه جي پيٽ مان

بدين واري اوتاري تان ڀيرو:
 زرگر محلي جي ڀرسان اوتارو، سانول فقير سان ملاقات

سيد للاڻي تان ڀيرو:
 شهابالدين ملتانيءَ جو قبرستان، سيد لعل محمد شاهه للاڻي جي قبر تي ڏينهن گهارڻ

عبداللطيف 'ڪيسر' جي ڀيڻيءَ تان ڀيرو:
 بدين جو معروف بزرگ، شاهه جھان ۽ اورنگزيب جي ڏينهن ۾ معروف عالم، فاضل

شاهه بَدِيءَ جي مقام تان ڀيرو:
 شهاب الدين سهرورديءَ جو مقام، بدين شهر کان اولهندي پاسي واقع

گرو ڀڳت ميڪڻ سان ملاقات:
 بدين جي ڀرسان، ڪاڇيل پَٽَ تي، جوڳ جا عملي سبق سکيا

'پرمان' تان ڀيرو:
 ڳٺي جي ڍوري جي ڪناري تي ستيءَ جي قبر، بيت: "سَتِي تُنهنجي سَت ۾، ڳالهه گهُرجي ڳَچُ..."

ڪرهئي ڀانڊاريءَ تان ڀيرو:
 بدين کان ڏکڻ طرف سمنڊ جي ڪناري تي، بيت: "نُورِي ۽ نَارِي، جوڳيئڙا جَھانَ ۾..."

نرم ڄار تان ڀيرو:
 ڪرهئي ڀانڊاريءَ جي اتر طرف، فقيرن کي کير پيارڻ جو واقعو

روپا ماڙيءَ تان ڀيرو:
 ڀونگر بادشاهه، روپا راڻيءَ، دودي ۽ چنيسر جي قصي متعلق ڄاڻ، ابڙي سمي بابت بيت

ساڱري درياهه تان ڀيرو:
 ميين شاهه عنات رضويءَ وٽان ڀيرو، شاهه لطف الله قادريءَ جي آسڻ تان ڀيرو
 سيد جمال شاهه بخاريءَ سان ملاقات، ٺارو شاهه سان ملاقات
 ڏاتو فقير کوسي وهڻائيءَ واري سان ملاقات
 خواجه محمد زمان لنواريءَ واري سان ملاقات، بڙ جي ڍوري تان ڀيرو

ونگي ولاسي تان ڀيرو:
 جمال شاهه سان ملاقات، پوءِ گادي نشين ٿيو، ولاسيءَ ۾ گهانڊار جو شڪار ڏٺو

پُراڻ تان ڀيرو:
 واپار لاءِ اهم وسيلو، حج لاءِ سفر به انهيءَ رستي ڪيو

پَکي ٿر تان ڀيرو:
 اتي پنهنجي حويلي ٺاهي، پانڊپ، اوڍر جي ساراهه
 ميين مُرکئي سان ملاقات، ميون مُرکيو، شاههڪريم بلڙائيءَ جو مريد، شاهه لطيف جو روحاني رهبر

'مُهڙا' ۾ پيرو کٽيءَ سان ملاقات
 ملير (لوئيءَ جو قسم) تحفو ڏنو، شاهه لطيف جي مريد رکئي لُنڊ، پيرو مٿان ٻه اُٺ گهوري ڇڏيا

عزيز فقير جي ڀِٽ تان ڀيرو:
 'عجيج فقير' (عام لهجي ۾)، گهنور جت وٽ ويندو هو

دُنبڙي تَرائيءَ تان ڀيرو:
 گهنور جت جي ڳوٺ ۾ اڪثر ترسندو، گنگا جتڻ جي ڳوٺ ۾ اُستُ وٽي پيتائين

رُونڪِين تان ڀيرا:
 پکي ٿر جو مکيه قديم آستان، گُجر ۽ سومرن جي وچ ۾ تڪرار

مُلَڪو دڙي تان ڀيرا:
 حافظ ميون اسحاق بنوري سان ملاقات، ٻارڙن جي پڙهائي لاءِ تعريف
 راهمڪي بازار کان ڏکڻ طرف وارو حُجرو، اتي پنهنجو حجرو ٺاهي رهيو
 حسين شاهه سان اختلاف، اُتان واريءَ جي مُٺ کڻي موجوده ڀٽ تي ڇٽڪائي


شاهه عبداللطيف ڀٽائيءَ جو ٿر واري ايراضيءَ ۾ سير ۽ سفر

شاهه لطيف جوڪاهوءَ جي پَٽ کان ساموئي يا سما ننگر تائين وارن ماڳن تان ڀيرو:
شاهه لطيف جي رسالي جي ڪلام مان، 15 سُرن جو جاگرافيائي يا موضوعاتي تعلق، ٿر واري ايراضيءَ بابت ملي ٿو. شاهه لطيف، ٿر واري ايراضيءَ ۾، مختلف هنڌن جو سير ڪيو هو. هن، اهو سفر هڪ ڀيري يا مختلف سفرن ۾ ڪيو، تنهن بابت ڪا تاريخي ثابتي ڪانه ٿي ملي، پر سندس ڪلام ۾ آيل اشارن ۽ ڪلام جي رنگ ۽ نوعيت مان اهو ٿو ظاهر ٿئي ته هُن، اهو سفر جوانيءَ جي ڏينهن ۾ ڪيترائي ڀيرا ڪيو هو.
جاگرافيائي اڀياس مان پتو پوي ٿو ته، شاهه لطيف جي دؤر ۾ ’ڀٽ شاهه‘ يا ’هالا حويليءَ‘ واري ايراضيءَ کان، ’ٿرپارڪر‘ تائين وڃڻ لاءِ ٻه رستا هوندا هئا. انهن جي جاءِ تي هينئر پڪا رستا، ميرپور خاص کان ٽنڊو آدم روڊ ۽ ميرپورخاص کان ٽنڊوالهيار ۽ نصرپور روڊ ٺهي چڪا آهن، جن تي موجوده شهرن بدران، ٻيا شهر هئا، جيڪي هينئر کنڊرن جي شڪل ۾ بدلجي ويا آهن.
شاهه لطيف، انهن ٻنهي رستن مان ڪنهن به هڪ رستي کان، ٿرپارڪر ضلعي جي ’ڪاهو‘ ۽ ’ڪاڪ‘ جي پٽن تائين پهتو هوندو.
’ڪاهوءَ جو پٽ‘، ميرپورخاص جي موجوده شهر جي اتر طرف آهي، جنهن ايراضيءَ ۾هڪ قديم دؤر جو ’ڀِڙو‘ پڻ  آهي، جنهن کي ’ڪاهوءَ جو دڙو‘ ڪوٺيو وڃي ٿو. اهو اِتي، ڪاهو ڏيري جي رهائش ڪري، سندس قديم نالي بدران، ’ڪاهوءَ جو دڙو‘ سڏجڻ لڳو. ڪاهو ڏيرو، سومرا دور جي هڪ سمي سردار ’ڄام نندي‘ جو سالو هو، جيڪو ’بڊام‘ جي ايراضيءَ جو رهندڙ هو.
’ڪاڪ جو پٽ‘، ميرپورخاص شهر جي ڏکڻ طرف  آهي، جنهن تي اهو نالو، ’ڪاڪ بن انڙ‘ سمي جي رهائش ڪري مشهور ٿيو، جو وڏو ڀاڳيو هو، ۽ مال سانگي، سنڌ جي جنهن به حصي ۾ وڃي رهندو هو، اهو هنڌ سندس نالي پُٺيان ’ڪاڪ جو پَٽ‘ سڏبو هو. ڪاڪ جي نالي سان، بدين، مٺي، کپري، جيسلمير ۽ ٻين هنڌن تي ايراضيون، ديهون، پَٽ ۽ ڳوٺ آهن، جيڪي اڄ به انهيءَ پراڻي نالي سان مشهور آهن.
قديم دؤر کان ڪاهوءَ جي ايراضيءَ مان ’پوراڻ‘ هڪ ندي وهندي هئي، جنهن کي گهڻن ورن وڪڙن جي ڪري، ڪن مؤرخن ’پورالي‘ به سڏيو آهي. پوراڻ جي معنيٰ به ساڳي  آهي، جنهن کي هاڻي ’پُراڻ‘ سڏيو وڃي ٿو. (نوٽ: معمور يوسفاڻيءَ جو چوڻ آهي ته پراڻ لفظ غلط آهي ۽ صحيح لفظ ’پوراڻ‘ آهي، انهيءَ ڪري ان کي ’پوراڻ‘ لکڻ ۽ پڙهڻ گهرجي، پر جيئن ته هن وقت مروج لفظ پراڻ آهي، ان ڪري اهو ئي لکنداسين.)
شاهه لطيف، جنهن دؤر ۾، انهيءَ سفر تي نڪتو هو، تنهن دور ۾، ’پراڻ جا پِير‘ مشهور هئا، جن کي ڏسڻ ۽ ساڻن ملاقات ڪرڻ جي خيال کان، پاڻ پراڻ جو ڪنارو وٺي، ڏکڻ طرف روانو ٿيو. انهيءَ دؤر ۾، پراڻ تي ڪافي پتڻ ۽ گهيڙ هئا، جن مان ڪاهوءَ جو پتڻ، ڪاڪ جو پتڻ، جھلوري جو پتڻ، واگهريجيءَ جو پتڻ ۽ آٻهاريءَ جو پتڻ مشهور هئا.
شاهه لطيف، انهن پتڻن ۽ گهيڙن جي ذريعي، پراڻ جي ٻنهي طرفن کان سير ڪندو، گذاري ويل بزرگن جي مزارن تي فاتحه پڙهندو، حيات بزرگن سان روح رهاڻيون ڪندو، ’آٻهاريءَ‘ جي ايراضيءَ ۾ پهتو، جتي درس عثمان ڪاڇيلي سان سندس ملاقات ٿي، جيڪو ٻڪريون چاريندو هو، ۽ جھنگ ۾ ڌنارن، ٻڪرارن ۽ جھانگين کي درس ڏيندو هو. جڏهن شاهه لطيف درس عثمان سان ملاقات بعد اڳتي روانو ٿيو ۽ اڳتي ڪنهن فقير کانئس درس عثمان جي باري ۾ پڇيو ته پاڻ فرمايائين:

درس عثمان ڪاڇيلو، انهن بزرگن مان هو، جنهن سان ٺٽي جي مشهور عالم، مخدوم محمد هاشم ٺٽويءَ به ملاقات ڪئي هئي. درس عثمان جي رهائشگاهه، ’آٻهاريءَ‘ جي پَٽَ ۾ هئي، سندس قبر، سرن جي ڍير جي صورت ۾ يو سي ڪاڇيلو، تعلقو ڪوٽ غلام محمد، ضلعو ميرپور خاص، ديهه 258 ۾ آهي. اتي پهچڻ لاءِ لانڍي کان ٿيندي طالب دل جي ڳوٺ کان هن مقام يعني (درس عثمان ڪاڇيلو) ۾ اچي پهچبو ته هي مقام پنجن کان ڇهن ڪلوميٽرن جي پنڌ تي ٿيندو. درس عثمان ڪاڇيلي جي قبر کان اتر طرف مخدوم ٺارل جي مزار ۽ ڀر ۾ رفيق ڪاڇيلي جي به پڪي مزار ٺهيل آهي. هي قبرستان پراڻ کان اڀرندي طرف ڏيڍ کن ڪلوميٽرن جي پنڌ تي آهي.
شاهه لطيف، آٻهاريءَ ۾ ترسڻ بعد، پراڻ جي ڪناري سان اڳتي روانو ٿيو ۽ سير ڪندو، ’دڙيلي‘ جي شهر ۾ پهتو هو، اهو شهر موجوده ’ڪاڇيلي اسٽيشن‘ جي لڳ، پراڻ جي ساڄي ۽ کاٻي ڪپ تي هو، ۽ پراڻ، شهر جي وچان وهندي هئي، جنهن جا آثار هينئر ڊهي چڪا آهن.
انگريزن جي حڪومت واري زماني ۾، جڏهن اتي ريلوي اسٽيشن قائم ڪئي وئي، ته ان جو نالو ’دڙيلو‘ رکيو ويو، جيڪا پوءِ ڪنهن سبب ’ڪاڇيلو‘ جي نالي سان سڏجڻ لڳي. 
شاهه لطيف، جنهن دؤر ۾ اتي پهتو هو، اُن دؤر ۾ پراڻ جي ٻنهي پاسن ڪاڪ جي پٽ کان بڊام تائين، دَلَ ذات وارن جي اڪثريت رهندڙ هئي، جن مان دڙيلي شهر جو سردار، دريا خان دَل سڀنيءَ کان سَڀرو ۽ وڏو سردار هو، 

شهر جي وچ ۾، پراڻ جي موڙ کي بلڪل سامهون هڪ دڙي تي، قديم دؤر جي هڪ بزرگ سيد سوڍل شاهه جي مزار آهي. اتان پراڻ جو نظارو نهايت دلڪش ڏسڻ ۾ ايندو آهي. شاهه لطيف جڏهن اتي پهتو ته پراڻ جي انهيءَ گهيڙ جي سونهن کان ڏاڍو متاثر ٿيو ۽ اتي ويهي ڪيترا ڏينهن سوڍل شاهه جون مٽيون ڀريندو رهيو. هن، اتي چلو به ڪڍيو هو، چلي واري اها جاءِ، بزرگ جي مزار جي اتر ۾، پراڻ جي ڪناري سان آهي. سيد سوڍل شاهه شهيد، سومرا دؤر جو بزرگ هو، ۽ پراڻ جي موڙ وٽ رهندو هو.
هيءَ مزار هن وقت ڊگهڙي ۽ جيمس آباد جي وچ پنڌ تي آيل ڪاڇيلي فارم کان ڏکڻ طرف آهي. ڪنهن وقت ۾ هن ايراضيءَ کي ڌڙيلو به سڏيندا هئا. هيءَ مزار اجڙي ويل پراڻ جي ڏاکڻي ڪنڌيءَ تي آهي. هتي مزار جي بنهه ويجهو، اتر واريءَ ڪُنڊ تي شاهه لطيف جي چلي ڪڍڻ واري جاءِ به آهي، جنهن کي ’شاهه جي، دونهيءَ واري جاءِ‘ به سڏين. چلي واريءَ جاءِ تي هڪ پراڻو لئي جي وڻ جو ٿلهو بُنڊ پيل آهي، جنهن لاءِ اهو مشهور آهي ته، ان لئي جي وڻ هيٺان شاهه لطيف ويهي چلو ڪڍيو هو. مزار جي ڀرسان ئي هڪ وڏو مقام آهي، جو لڳ ڀڳ اٺ چورس ڪلوميٽرن ۾ ٿيندو. مزار واري هن قبرستان ۾، مسلمان توڙي هندو به دفن ٿيل آهن. هن قبرستان ۾ ٻه ٽي وڏيون سماڌيون به آهن، جن مان هڪ سماڌي ڀڳت سيتل داس جي آهي. هن مزار جي پيڙهياتي مجاور، علي مراد ولد ارباب مير جت ٻڌايو ته: ”هي درويش اگهاڙو گهمندو هو. وڏا گهاٽا وار هئس، جن سان سڄو پاڻ کي ڍڪي هلندو هو. دل ذات جي ماڻهن، هن درويش کي ان ڪري شهيد ڪيو جو هنن کي شڪ هو ته، اِهو درويش سندن ڪنهن ڇوڪريءَ تي عاشق آهي.“
دڙيلي کان پوءِ، شاهه لطيف ڏکڻ طرف سفر ڪندو، آمريءَ جي قبرستان وٽ پهتو. اهو قبرستان، سنڌ جي قديم قبرستانن مان هڪ  آهي، جنهن ۾ سلطان محمود غزنويءَ جا سپاهي به دفن ٿيل آهن، ته وري پراڻ جا مشهور شاعر ماموئي فقير به اُتي آرامي آهن، جن کي ’هفت تن‘ به ڪوٺيو ويو آهي.
سومرا دؤر ۾، هن قبرستان جي هڪ ڪنڊ ۾، روايتن مطابق غوث بهاؤالحق زڪريا ملتانيءَ اچي چلو ڪڍيو هو، ۽ آمريءَ جو وڻ به پوکيو هئائين، جنهن تان انهيءَ قبرستان جو نالو به آمريءَ جو قبرستان مشهور ٿيو. پراڻ جو اهو گهيڙ به ڊٺل آمريءَ وارو گهيڙ سڏجڻ ۾ آيو.
قديم زماني ۾، توڙي شاهه لطيف واري دؤر ۾، پراڻ درويشن، فقيرن، عالمن ۽ شاعرن سبب مشهور هئي، جنهن ڪري ڪيئي بزرگ تمام پري پري کان ملاقات ۽ زيارت لاءِ هت ڪهي ايندا هئا.
پراڻ جا رَنَد، ميرپورخاص، جيمس آباد ۽ ڊگهڙيءَ تائين ڏسجن ٿا، جن کي ’پراڻ جو پَٽُ‘ سڏيو ويو آهي 

آمريءَ جو قبرستان، هن وقت ڦٽل پراڻ ۽ سم نالي جي الهندي پاسي ۽ ٽنڊي جان محمد جي اڀرندي پاسي، لڳ ڀڳ اٺن چورس ڪلوميٽرن ۾ پکڙيل آهي، هن مقام ۾ ڳاڙهين سرن جون ڪافي قبرون آهن، جي هن وقت بنهه زبون ٿي چڪيون آهن. ڪي ٿوريون قبرون اڃا به سلامت آهن. سرن جو هڪ وڏو قبو، مقام جي وچ ۾ اڌ ڊٺل حالت ۾ اڃا به آهي. قبرستان جي ڏکڻ واري زمين، قبرن کي پٽ ڪري آباد ڪئي وئي آهي. ان ڇيڙي، وٽ جيڪي قبرون آهن، ان لاءِ هتي جي ماڻهن جو چوڻ آهي ته، اهي محمود غزنويءَ جي سپاهين جون آهن.
شاهه لطيف، آمريءَ کان اڳتي نڪري، ’بادل فقير‘ جي آرامگاهه لڳ، ’بالوءَ جي ڪنب‘ وٽ پهتو، جنهن جي سامهون ’بڊام‘ جو پَٽَ هو، جيڪو جاگرافيائي توڙي تاريخي لحاظ کان مشهور هو. هن پٽ ۾ سنڌ جي مشهور سورهيه، ’پُنِري‘ جي راڄڌاني، ’ٻرڙائي ڪوٽ‘ جا کنڊر ڏسڻ ۾ اچن ٿا، جيڪي پراڻ جي پراڻي بزرگ ’جھنڊي پاتڻيءَ‘ جي مزار کان ڏکڻ طرف اٽڪل ڏيڍ ڪلوميٽر کن پنڌ تي آهن.

’پُنرو بڊاماڻي‘، نائين صدي عيسويءَ جو مشهور سورهيه سردار هو، جيڪو نه رڳو ’بڊام‘ جي علائقي ۾ پنهنجي راڄن جي رکوالي ڪندو هو، پر اوکيءَ ۾ آسپاس وارن کي به سڏ ۾ سڏ ڏيندو هو. سندس دؤر ۾، ڪنهن به پاڙي واري کي ڪا تڪليف پهچندي هئي، ته اهو کيس ضرور پڪاريندو هو. ان ڳالهه جي تصديق شاهه لطيف به ڪئي آهي،

(شيخ، ٻانهون خان، (2002ع)، ’شاهه جو رسالو‘، جلد ٽيون، سُر ڏهر، داستان 8، بيت 10، ص:268)
ا

(شيخ، ٻانهون خان، (2002ع)، ’شاهه جو رسالو‘، جلد ٽيون، سُر ڏهر، داستان 8، بيت 9، ص:268)
شاهه لطيف، ’بڊام‘ جي بزرگن، جھنڊي پاتڻيءَ، جُھڏي فقير، خاڪي پير ۽ ڦُل فقير جي مزارن تي فاتح خواني ڪندي، پراڻ جو کاٻو ڪپ وٺي، ’ساموئي‘ يا سما ننگر جي کنڊرن وٽ پهتو، جيڪي ’نئين ڪوٽ‘ جي شهر لڳ، هن وقت به موجود آهن. هن شهر جو بنياد، اٺين صدي عيسويءَ جي شروع ۾، ’لاکي ڳڙهه راءِ‘ وڌو  هو، جنهن بعد، ان جو وارث ’ڄام انڙ‘ اهڙو ته ڏيا وارو سخي هو، جو هر ڪنهن کي سندس سامهون اچڻ جي جرئت نه ٿيندي هئي، پر غريب، سائل ۽ گُهرجائو فقير، بي ڊپا ٿي ڏانهنس هليا ايندا هئا. اهو ان ڪري جو هو، انهن جي ڏاڍي عزت ۽ آڌرڀاءُ ڪندو هو، ۽ بنا دير جي سندن ضرورتون پوريون ڪري پوءِ موٽائيندو هو.

 
(شيخ، ٻانهون خان، شاهه جو رسالو، جلد ٽيون، سُر جاجڪاڻي، داستان 1، بيت 17، ص:275)
ڄام اُنڙ کان پوءِ، سندس پٽ ’ڄام تماچي‘ عرف ڄام سمو حاڪم ٿيو. اِنهيءَ ڄام تماچيءَ عرف ڄام سمي جو پُٽ، ’ڄام راهو‘ ساماڻو.
’ڄام راهو‘ پنهنجي ڏاڏي ’ڄام انڙ‘ وانگر وڏو سخي ۽ ڏاتار هو. سندس سخا جو ڌاڪو پري پري تائين پهتل هو. 

(شاهواڻي، غلام محمد، (2005ع)، ’شاهه جو رسالو‘، سُر بلاول، داستان2، بيت 9، ص:900)
ڄام راهوءَ جي عادت هوندي هئي ته هو پنهنجا خاص ماڻهو موڪلي، رعيت جي خبرچار وٺي، گهرجائن ۽ ضرورتمندن جي مدد ڪندو هو. انهيءَ ڪري ڪئين فقير ۽ مڱتا، سدائين ڏانهنس پيا ايندا ويندا هئا. مطلب ته هو اهڙو سخي سردار هو جو سندس سخا جا گيت، پنج صديون پوءِ ڄام جکري جي دؤر ۾ به ڳايا پئي ويا، جنهن حقيقت بابت شاهه لطيف کان به ثابتي ملي ٿي:

(شاهواڻي، غلام محمد، (2005ع)، ’شاهه جو رسالو‘، سُر بلاول، داستان2، بيت 8، ص:899)
شاهه لطيف جو ٿانور ڀٽيءَ واري ماڳ جي آثارن تان ڀيرو:
شاهه لطيف، ’ساموئي‘ جي قديم کنڊرن جي سير کان پوءِ، ’هاڪڙي‘ جو ڪنارو وٺي روانو ٿيو، ۽ اٽڪل 10 ڪلوميٽر ڏکڻ طرف، هلڻ بعد ’ٿانور ڀٽيءَ‘ جي شهر جي کنڊرن وٽ پهتو، جيڪي ’ڊگهڙي‘ تعلقي جي ديهه ’جنهاڻ‘ ۾، فضل ڀنڀري اسٽيشن کان اٽڪل 5 ڪلوميٽر کن اوڀر طرف، هاڪڙي جي ساڄي ڪپ تي آهن ۽ ڪافي ايراضي والارين ٿا. اتي پهچي شاهه لطيف کي ٿانور ڀٽيءَ جي اها ڏک ڀري ڪهاڻي معلوم ٿي، جنهن ۾ هو پنهنجي ملڪ ۾ سخت ڏڪار واريءَ حالت ۾، روزگار خاطر اهڙي ملڪ ۾ وڃي نڪتو، جنهن ۾ پورهئي تي ايندڙن لاءِ قانون هو ته: ”ڪي به زال مڙس گڏجي اچي نه رهن.“
هن اهو قانون ڏسي، پاڻ کي گونگو ۽ اٻوجھ ظاهر ڪيو، ۽ زال کي سمجھايائين ته هوءَ ماڻهن کي ٻڌائي ته، هي ٻئي پاڻ ۾ ڀاءُ-ڀيڻ آهن. جڏهن ٿانور جي زال ماڻهن کي اهو ٻڌايو ته ساڻس گڏ پورهئي تي آيل سندس ڀاءُ آهي، تڏهن کين اتي رهڻ ۽ پورهئي ڪرڻ جي اجازت ملي ۽ اهي مختلف هنڌن تي مزوري ڪندا رهيا.
هڪ رات، ٿانورجي زال، پنهنجي علائقي جي مٿان کنوڻين جا تجلا ڏٺا ته ڊوڙندي پنهنجي مڙس وٽ آئي ۽ چوڻ لڳي: ”هو ڏس! رب پاڻ تي راضي ٿيو آهي، جو پنهنجي ملڪ مٿان کنوڻ پئي کِنوي.“ اهو ٻڌي، ٿانور ورندي ڏنيس ته: ”رب انهن تي راضي ٿيو آهي، جيڪي مجبوريءَ جي حالت ۾ پنهنجن مڙسن کي ڀاءُ ڪوٺيو، محنت مزوري پيا ڪن.

(شيخ، ٻانهون خان، (2002ع)، ’شاهه جو رسالو‘، جلد پهريون، سُر سارنگ، داستان 4، بيت 3، ص:332)
هن بيت ۾ اُن وقت جي سخت ڏُڪار جي حالت بيان ڪئي وئي آهي. 
’ٿانور ڀٽي‘ سومرا دؤر جو هڪ ننڍو سردار هو، جنهن جو راڄواڙو، ڪجھ ٿر جي ايراضيءَ ۾ ۽ ڪجھ هاڪڙي جي ڪناري سان هو. هن جتي پنهنجو شهر آباد ڪيو هو، اتي اڳ ۾ به هڪ پراڻي شهر جا کنڊر هئا، جن کي ’بروئڙ‘ جا کنڊر به سڏيو ويندو هو، ۽ اهي کنڊر اصل ۾ آڳاٽي دؤر جي هڪ تاريخي شخصيت ’بروئي‘ يا ’بروڙي‘ جي آباد ڪيل شهر جا آثار آهن. اهي کنڊر اڄ به موجود آهن ۽ هن وقت به ٻنهي نالن سان سڏجن ٿا.
شاهه لطيف، انهيءَ شهر جي کنڊرن گهمڻ دوران، ’ٿانور ڀٽيءَ‘ جي ڪهاڻيءَ سان گڏ، ’بروئي‘ جي ڪهاڻي به ٻُڌي، جنهن بعد هو انهيءَ ڪهاڻيءَ جي سورمي، ’رپ‘ جي رهائش گاهه وارن کنڊرن ڏانهن به ويو، جيڪي هن وقت جي سروي موجب ڊگهڙي تعلقي جي ’ڳونيري‘ تپي ۾ موجود آهن، جن کي هينئر ’ڳاڙهو ڀڙو‘ سڏين ٿا، ۽ انهيءَ ايراضيءَ واري ديهه جو نالو به ’ڳاڙهو ڀِڙو‘ آهي.
’بَروُئي‘ ۽ ’رِپَ‘ جي ڪهاڻي، هاڪڙي ۽ پراڻ جي مشهور ڪهاڻين مان، سڀنيءَ کان پراڻي ليکي وڃي ٿي، جيڪا شاهه لطيف جي دؤر ۾، ملڪ اندر مشهور ۽ عام ڪانه هئي، پر شاهه لطيف کان ڳجھي رهي نه سگهي ۽ شاهه لطيف پنهنجي ڪلام جي سُر برووي ۽ سُر رِپ ۾، اشارتي حوالي سان، انهن ڪردارن کي پيش ڪري هميشه لاءِ زنده ڪري ڇڏيو آهي.

(شيخ، ٻانهون خان، (2002ع)، ’شاهه جو رسالو‘، جلد ٻئو، سُر بروو، داستان 1، بيت 17، ص:395)
هيءَ ڪهاڻي جيڪا معمور يوسفاڻيءَ کان سواءِ ٻئي ڪنهن محقق بيان ڪانه ڪئي آهي. انهيءَ ڪهاڻيءَ ۾، ’بروئو‘ ۽ ’رپ‘ ڪهاڻيءَ جا مکيه ڪردار، يعني سورمو ۽ سورمي آهن، جن مان بروئي جي رهائش، ڄاڻايل کنڊرن واري، سندس آباد ڪيل شهر ۾ هئي، جن کي هينئر ’بروڙ‘ سڏيو وڃي ٿو ۽ ’رپ‘ جي رهائش ’ڳاڙهي ڀڙي‘ واري جاءِ تي هئي. اهو شهر پراڻ ۽ هاڪڙي جي وچان وهندڙ هڪ قديم وهڪري تي هو.

شاهه لطيف جو بروئڙ کان ليهور تان ڀيرو:
شاهه لطيف، ’بروئڙ‘ جا کنڊر ڏسڻ، ’بروئي‘ ۽ ’رپ‘ جي ڪهاڻيءَ کان واقف ٿيڻ بعد، ’هاڪڙي‘ جو ڀِٽَ وارو پاسو وٺي، اتر طرف روانو ٿيو. ڪجھ ڪلوميٽر اڳتي هلڻ کان پوءِ، هاڪڙي جي ’بانڪل واري گهيڙ‘ کان اُڪري، ساڄي پاسي کان اتر طرف هلندو، مُهراڻي جي ايراضيءَ جي ٽئين مشهور شهر ’نوهئي‘ جي کنڊرن وٽ پهتو، جتي عربن جي آخري دؤر کان سومرن جي ابتدائي دؤر تائين، ’راٺوڙن‘ جي سرداري هئي.
راٺوڙن جي سونهن، ملڪان ملڪ مشهور هئي ۽ هن قوم جي مختلف خاندانن ۾ نهايت حسين عورتون ٿي گذريون آهن، جن مان سڀنيءَ کان سرس ۽ ’سونهن جي ديوي‘-’مهر‘ هئي، جنهن جي حسن جي هاڪ ٻڌي، ڪئين پروانا ۽ پرستار پيدا ٿي پيا جن کي ٽارڻ لاءِ، ’شهزادي مهر‘، تمام اڙانگا شرط پيش ڪري، اعلان ڪيو ته: ”جيڪو به اهي شرط، پورا ڪندو، آءٌ ان سان ئي شادي ڪنديس.“ آخرڪار اهي شرط سنڌ جي مشهور سورهيه ۽ ڏاتار، ’لاکي ڦلاڻيءَ‘، پورا ڪيا ۽ ’مهر‘ سان شادي ڪيائين، جنهن کان پوءِ ’شهزادي مهر‘، ’مهر راڻي‘ سڏجڻ لڳي.
راٺوڙن جي خاندان مان، ’رڻمل راٺوڙ‘ پنهنجي دؤر جو مشهور تِيرانداز ۽ پهلوان ٿي گذريو آهي، جو گڍڙي واري ايراضيءَ جو حاڪم  هو، جنهن جو نالو ’سُر ڍول مارو‘ جي هڪ دوهي ۾ تمثيل طور آيو آهي:

(بلوچ، نبي بخش خان، ڊاڪٽر، (2009ع)، ’شاهه جو رسالو‘، سُر ڍول مارو، داستان 1، بيت 7، ص: 449)
راٺوڙن کان پوءِ، نوهٽي تي سمن جو قبضو ٿيو، جن مان ’راءِ جکري‘ جي دؤر ۾ نوهٽي تمام گهڻي ترقي ڪئي.
راءِ جکرو، ڄام چنيسر داسڙي جو وزير پڻ هو، جنهن جو ذڪر شاهه لطيف سُر ليلا چنيسر ۾ هن طرح ڪيو آهي:

(شاهواڻي، غلام محمد، (2005ع)، ’شاهه جو رسالو‘، سُر ليلان، داستان 1، بيت 13، ص:500)
راءِ جکري جي راڄڌانيءَ، نوهٽي کان اٽڪل 53 ڪلوميٽر کن اتر طرف، راءِ چنيسر داسڙي جي راڄڌاني هئي، جنهن ڏانهن ويندي، شاهه لطيف، سنگهار قوم جي مشهور ڀاڳئي، ’ساري سنگهار‘ جا اهي تلاءَ به ڏٺا، جيڪي اڃا به موجود آهن، ۽ ساري سنگهار کان پوءِ، اتي مختلف ماڻهن جي رهائش جي ڪري، انهن جا نالا تبديل ٿيندا رهيا آهن ۽ هن وقت انهن تلائن جا نالا آهن: نوهٽو تلاءُ، ليٽڪو تلاءُ، ڀيماس ۽ صاحب تڙ.
انهيءَ دؤر ۾، وڏو شاهوڪار يا سکيو ستابو اهو ماڻهو ليکيو ويندو هو، جنهن وٽ ججھو چوپايو مال هوندو هو. ان وقت جا سخي ۽ ڌاتار به گهڻو ڪري منڱتن ۽ چارڻن کي انعام يا خيرات طور مال ئي ڏيندا هئا. هاڪڙي جي هن ايراضيءَ جا سنگهار گهڻو ڪري سڀ سماٽ ذاتين مان هئا، جيڪي هر جمعي رات يعني خميس جي شام جو پنهنجو سمورو کير غريبن ۾ ورهائي ڇڏيندا هئا. شاهه لطيف سنگهارن جي انهيءَ ريت جو نهايت احترام سان ذڪر ڪيو آهي:

(بلوچ، نبي بخش خان، ڊاڪٽر، (2009ع)، ’شاهه جو رسالو‘، سُر ڏهر، داستان 4، بيت 11، ص:168)
شاهه لطيف نه رڳو سنگهارن جي انهيءَ ريت جو ذڪر ڪيو آهي، پر سندن همٿ، جرئت، سخاوت ۽ درياه دلي جي وصفن ڏانهن به اشارا ڪيا آهن:.
 
(شيخ، ٻانهون خان، (2002ع)، ’شاهه جو رسالو‘، جلد ٽيون، سُر ڏهر، داستان 6، بيت 20، ص:257)
سنگهارن بابت ڄاڻ حاصل ڪرڻ ۽ کين ڳائڻ بعد، شاهه لطيف هاڪڙي جو ساڄو ڪپ وٺي چنيسر جي راڄڌانيءَ ڏانهن روانو ٿيو.

شاهه لطيف جو نوهٽي کان ليهور تائين وارن ماڳن تان ڀيرو:
’نوهٽي‘ جو مڪمل طرح جائزو وٺڻ بعد، شاهه لطيف، هاڪڙي جو ساڄو ڪپ ڏيئي، اتر طرف روانو ٿيو. ’مونڌا واءِ‘، ’ڏنڀرلوءِ‘ ۽ ’راڄاري‘ جي پٽن مان هلندو، ’نبي سر‘ جي اولهه طرف، ’ديني سر‘ جي پٽ ۾ پهتو، جتي قديم دؤر جي مشهور بزرگ ۽ عالم ’درس ملوڪ‘ عرف ’ملوڪ شاهه‘ جي مزار هئي.
’ملوڪ شاهه‘ جي مزار، 14 فوٽ کن اوچي آهي، جنهن تي هن وقت مٽيءَ جي ’ڪَؤنرن‘ جو تمام وڏو تعداد پيل آهي.
روايتن موجب ’درس ملوڪ‘، غزنوي دؤر يا سومرا دؤر جي شروع ۾، اتي تلاءَ جي ڪپ تي، پنهنجي قائم ڪيل مدرسي ۾ پڙهائيندو هو. هن لاءِ اهو به مشهور آهي ته، هو هميشه وضوءَ سان رهندو هو. ان ڪري پاڻيءَ جو ’ڪرو‘ سدائين ساڻ هوندو هوس. اهو ئي سبب آهي، جو سندس وفات بعد، سندس معتقدن دعائون گهرڻ سان گڏ، اتي ’ڪرا‘ به رکڻ شروع ڪيا. اهو سلسلو اڃا به هلندڙ آهي. ملوڪ شاهه جي مزار، هن وقت ضلعي عمرڪوٽ ۾ ميرپورخاص کان جُهڏي ويندڙ روڊ تي، جهُڏي موڙ وٽ پهچي وري نبي سر وڃبو، ته نبي سر شهر کان اٺ ڪلوميٽر اوڀر طرف، ديهه ملوڪ شاهه ۾ ڊينسر فارم لڳ آهي. ملوڪ شاهه جي مزار جي پيرانديءَ ۾ هڪ شينهن جي به قبر آهي، جنهن لاءِ هيءَ روايت مشهور آهي ته، اڄ کان 70 سال کن اڳ، مزار تي آيل هڪ زيارتيءَ تي شينهن حملو ڪيو، ان زيارتيءَ، مدد لاءِ پنهنجي مرشد ملوڪ شاهه کي سڏ ڪيا. پوءِ ملوڪ شاهه، قبر مان هٿ ٻاهر ڪڍي، شينهن تي وار ڪيو، شينهن مري پيو، پر ملوڪ شاهه جو هٿ قبر مان ٻاهر ئي نڪتل رهيو، جنهن کي پوءِ غسل ڏيئي اندر ڪيو ويو. اها روايت جيتوڻيڪ عقل کان بعيد آهي، پر هن تر ۾ اڄ به مشهور آهي. مزار جي ڀرسان، ڄارين ۽ ٻٻرن جا وڏا وڻ آهن، ٻي چوڌاري زمين آباد آهي. ٺڪر جي ڪؤنرن جا اڃا به ڍير پيل آهن، هن وقت، مزار جو خليفو مير مهر چانڊيو آهي، مزار جي ويجهڙائيءَ ۾، چانڊيا، رند، خاصخيلي، ڀيل، ميگهواڙ ۽ ڪولهي رهن ٿا.
شاهه لطيف اتي ڪافي ڏينهن ذڪر فڪر ۾ مشغول رهيو؛ جنهن بعد ساڳيو رستو وٺي، سيد ڪبير شاهه جي مزار تان ڀيرو ڪندو، سومرا دؤر جي ٻئي مشهور بزرگ عالم، ’درسميد‘ جي مزار تي پهتو ۽ اتي اچي هڪ مختصر چلو پڻ ڪڍيائين.
’درس ميد‘ جو قبرستان، ٿرپارڪر جي قديم ۽ وڏن قبرستانن مان هڪ آهي. شاهه لطيف، درسَ ميد جي زيارت بعد چونڊا واءِ، ويراسر، ڳوراهي ۽ ڇڄڙي پٽن تان سير ڪندو، ’ليار‘ يا ’ليهور‘ جي کنڊرن وٽ پهتو. جتي ڪنهن وقت ڄام چنيسر داسڙي جي رهائش هئي. ليلا جي ناناڻي ڳوٺ جو نالو ليهور هو.
ترخان دؤر جي شاعر، ادراڪي بيگلاريءَ پنهنجي فارسي مثنوي ’چنيسر نامه‘ ۾ لکيو آهي ته: ”ليهور جي قلعي ٺهڻ کان اڳ، انهيءَ شهر جو نالو ’پتڻ‘ هو، جنهن مان اهو ٿو معلوم ٿئي ته، پتڻ مان ليهور سڏجڻ جو ڪارڻ به اصل ۾ ’ليلا چنيسر‘ جو اهو واقعو آهي. جنهن کان ليهور کي شهرت ملي.“
ليهور جي شهر جا آثار، جيڪي شاهه لطيف اچي ڏٺا هئا، سي هن وقت به ساماري تعلقي جي چئن ديهن، هر هڪ ديهه ’ڪينجھيجي‘، ديهه ’لولان‘ (هاڻي جھلوري)، ديهه ’پوڀا‘ ۽ ديهه ’لياريءَ‘ ۾ پکڙيل آهن، جن جي ڊيگهه 5 ڪلوميٽر ۽ ويڪر ڪٿي ڏيڍڪلوميٽر ته ڪٿي وڌيڪ ته ڪٿي گهٽ به آهي.
ليهور جي کنڊرن کي مقامي طرح ڪي ماڻهو ’ڳاڙهو ڀِڙو‘ به چوندا آهن، جنهن جا آثار هن وقت ديهه لياري، تعلقي ساماري، ضلعي عمرڪوٽ جي ڳوٺ جان محمد دل جي اولهه طرف نه هئڻ جي برابر وڃي بچيا آهن. انهيءَ ڀڙي کان اتر طرف اٽڪل ڏيڍ ڪلوميٽر کن پري ’ڪونروءَ جي ماڙيءَ‘ جا کنڊر هئا، جيڪي هن وقت ميسارجي چڪا آهن، جن جي ويجهو ’ڪينجهيجي‘ شهر جا آثار آهن، جيڪي هن وقت ديهه ڪينجهيجي، تعلقو سامارو، ضلعو عمرڪوٽ ۾ آهن. هتي اچڻ لاءِ ساماري کان ڪُنري روڊ ايندي اٺ ڪلوميٽر جي مفاصلي تي حاجي غلام حيدر ڪپري اسٽاپ کان ڏکڻ طرف ڏيڍ ڪلوميٽر کن ايندي لنڪ روڊ تي اوڀر طرف چار ڪلوميٽر ايندي ڳوٺ حاجي بهارو خان بنگلاڻي جي اوڀر طرف لڳ نبي سر واهه جي اولهندي پاسي جي ماڳ ’ڀڙي‘ جي نالي سان اڄ به مشهور آهي. جن جي ويجهو ’ڪينجھيجي‘ شهر جا کنڊر آهن. جن ۾ هڪ هنڌ هڪ پراڻي ڪنڊيءَ جو ٿڙ هو، جنهن کي ’ليلا جي ڪنڊي‘ سڏيندا هئا. اهڙيءَ طرح، ليلا جي ماڙيءَ کان هڪ ڍوري تي هڪ نشان ملي ٿو، جنهن لاءِ چون ٿا ته انهيءَ جاءِ تي جادوءَ جو ’بڙ‘ هو، جنهن تي سوار ٿي، ليلا ۽ سندس ساهيڙيون، ساميءَ جي آکاڙي ۾ وينديون هيون. ڪنهن وقت ۾ هتي، ليلا جي ترائي ۽ ليلا جي ڪنڊي به هئي. هن وقت ليلان جي ترائيءَ واري جاءِ ان ئي نالي سان موجود آهي، جا درگاهه حسن باغبان کان 3 ڪلوميٽر اوڀر طرف ديهه ليور/لياريءَ ۾ آهي، هن ترائيءَ جي پيٽ ۾ هن وقت اڪ ۽ ديويءَ جا وڻ بيٺل آهن، ترائيءَ جا آثار موجود آهن، پر چوڌاري آباديءَ واريون زمينون آهن. شايد هيءَ ترائيءَ واري جاءِ به ڪجهه سالن ۾ ميسارجي وڃي. هتي ليلا جي ڪنڊي به هئي جا ٽيهه سال کن اڳ سڙي سڪي وئي. اها ڪنڊيءَ واري جاءِ، ترائي جي لڳ اولهه طرف آهي، جتي هن وقت ڪنڊيءَ جو ڪوبه آثار ڪونهي. ترائيءَ جي ويجهڙائيءَ ۾ ڳوٺ رسول بخش ڪپري، لياقت قائم خاني درگاهه شاهه علي شاهه (شالي شاهه)، ڳوٺ محبت خان ڪپري، ترائي ۽ ڪنڊيءَ واري ايراضي ويجهو ڪپري ذات جا ماڻهو ويٺل آهن، هتان ساميءَ وارو ڀڙو (ڳاڙهو ڀڙو) اٺ ڪلوميٽر اتر طرف (لڳ سامارو شهر) آهي، جنهن لاءِ اڄ به هتي هيءَ روايت مشهور آهي ته، ليلا، ساميءَ سان ان هنڌ ملڻ ويندي هئي.
ساڳي ايراضيءَ ۾ مشهور بزرگ حسن باغبان ۽ مارل جي ڪوٽ جا آثار به آهن. مارل جو ڪوٽ (ڍول مارو) هن وقت ساماري شهر کان 3 ڪلوميٽر اوڀر طرف، لڳ ڀڳ 30 کن ايڪڙن ۾ ڊٺل ڪوٽ جو نشان آهن. ڪوٽ جي ٻن طرفن کان، گول دائري وارا مورچا به ٺهيل هئا، جن جا به نشان موجود آهن. هن ڪوٽ جي اترئين پاسي ڍول ماروءَ جي ماڙيءَ جا نشان پڻ آهن. هن ڪوٽ اندر وڏو قبرستان آهي، جنهن ۾ سيد شاه حسن باغبان جي وڏي مزار پڻ آهي. مارل جو ڪوٽ، هن وقت ديهه حسن باغبان ۾ آهي. ليلان جي ترائيءَ جا آثار هتان ٽي ڪلوميٽر اوڀر طرف آهن.
اهڙيءَ طرح انهن کنڊرن کان اٽڪل 14 کن ڪلوميٽر، اتر اوڀر واري ڪُنڊ طرف، ساماري تعلقي جي ديهه 22 هيرل ۾، ’پچٽ ساميءَ‘ جي شهر جا کنڊر آهن، جن کي ’گوگي جا دڙا‘ سڏيو وڃي ٿو، جنهن جي ڀرسان گوگي چوهاڻ جي شهر جا کنڊر آهن، جن کي به ’گوگي جا دڙا‘ سڏيو وڃي ٿو. گوگي جا دڙا، هن وقت ضلعي عمرڪوٽ، تعلقي ساماري لنڪ روڊ خان صاحب جي رستي کان اتر طرف، 22 ۽ 23 هيرل واري روڊ تي، ڳوٺ طيب هاليپوٽي جي ڏکڻ طرف آهن. دڙي جي ايراضي هن وقت ڏيڍ ٻن ايڪڙن ۾ وڃي بچي آهي، جيڪا ٽيهارو سال اڳ ۾، 30 ايڪڙن کان به مٿي هئي. هتي زمين چؤطرف آباد آهي، هتي نبي سر واهه کان واٽر ذريعي پاڻي اچي ٿو. هن ايراضيءَ جي ڀر ۾، مشهور بزرگ ’کٿورئي فقير‘ جو قبرستان پڻ آهي. کٿورئي فقير جو قبرستان هن وقت، ضلعي عمرڪوٽ، تعلقي ساماري، ديهه ستڙيون ۾، ڳوٺ احمد علي هاليپوٽي جي اوڀر ۾، پڪي روڊ کان اڌ ڪلوميٽر کن ڏکڻ طرف ٻن ايڪرن ۾ پکڙيل آهي. هن قبرستان ۾ هڪ پڪي ننڍي ڪوٺيءَ واري قبر، کٿورئي ا جي آهي. هن مقام ۾ ڏيڍ سئو کن ڪچيون قبرون آهن. هن مقام جي ايراضيءَ کي چؤطرف ڄارين جا وڻ آهن. هن مقام ۾ ڪنڊين جا وڻ به چڱي تعداد ۾ آهن، ڀر واري چؤطرف زمين آباد آهي، هن وقت ڀر واري زمين ۾ ڪڻڪ جو فصل پوکيو ويندو آهي.
شاهه لطيف، پنهنجي سفر دوران، اهي سمورا کنڊر ڏٺا، ۽ ليلا چنيسر جي عشقيه داستان، کي پنهنجيءَ شاعريءَ ذريعي هميشه لاءِ جياري ڇڏيو.
ڪافي روايتن ۽ جاگرافيائي ماحول جي آڌار تي اهو چئي سگهجي ٿو ته، اهي سڀيئي شهر، ريڻي نديءَ جي پاسن تي هئا. اها ندي پوءِ، هاڪڙي درياءَ ڪٽي ڇڏي، پر ان جا ڪي بچيل حصا يعني ڍورا، اڄ به مختلف نالن سان سڏجڻ ۾ اچن ٿا.

شاهه لطيف جو ليهور کان سيريين تائين وارن ماڳن تان ڀيرو:
شاهه لطيف، ليهور جا کنڊر ڏسڻ بعد، انهيءَ ايراضيءَ جي هڪ اهڙي بزرگ جي مزار تي وڃي چلو ڪڍيو، جنهن کي عام طرح  اڄ به’اصحابي‘ سڏيندا آهن، جنهن جي مزار، جنهن جي مزار ديهه حسن باغبان ۾ حسن باغبان جي مزار کان هڪ ڪلوميٽر ڏکڻ طرف، ڳوٺ درياءُ خان دل جي ويجهي آهي.
روايتن موجب، اهو بزرگ قديم دؤر کان، ’اصحابي‘ سڏبو پيو اچي ۽ انگريزن به ان جي اهميت کي قبول ڪندي، انهيءَ ايراضيءَ واري ديهه جو نالو ’ديهه اصحابو‘ ۽ اُتان کوٽايل هڪ شاخ جو نالو ’اصحابو شاخ‘ رکيو. اُهي نالا اڃا تائين قائم آهن.
شاهه لطيف، اصحابيءَ جي مزار کان پوءِ، ليهور وارن کنڊرن جي اتر طرف سومرا دؤر جي هڪ مشهور بزرگ، ’حسن باگواڻي‘ يا ’حسن باغبان‘ جي مزار تي آيو. اها مزار هن وقت ’ساماري روڊ‘ ۽ ’ساماري شهر‘ جي وچ تي، ديهه باغبان ۾، هڪ وڏي ڀڙي تي موجود آهي، جنهن کي ’مارل جو ڪوٽ‘ يا ’مارئيءَ جو ڪوٽ ‘ به سڏيو وڃي ٿو.
شاهه لطيف، هن تاريخي جُوءِ ۾ رهندي، ’حسن باغبان‘ جي مقبري تي ويهي، چلو به ڪڍيو ۽ بزرگ جي ڏهاڙي تي سماع جون محفلون مچائي، صوفياڻي راڳ جو رواج پڻ وڌو، جيڪو رواج اڃا تائين قائم آهي ۽ هر سائي سومر تي هت اها راڳ جي رهاڻ ٿيندي آهي.
’مارل جي ڪوٽ‘ کان اتر طرف ’ميراڻي‘ تائين ۽ اوڀر طرف ’سونهي‘ ۽ ’ڪرناءِ‘ تائين، جيڪا جُوءِ آهي، تنهن جو قديم نالو ’سيريين‘  آهي، جنهن  جا نشان اڃا باقي آهن: جيئن تعلقي عمر ڪوٽ جي ديهه، ’ڍورو سيرين‘، تعلقي ساماري جون ٻه ديهون، ’ديهه سيريين‘ ۽ ’ديهه کاروڙو سيريين‘ وغيره. ’سيريين‘ ۽ آسپاس وارو علائقو، قديم دؤر ۾، ’ڍٽ‘ جي نالي سان مشهور  هو، جنهن جي حاڪمن مان سومرا دؤر جي شروع ۾ ’ڍولو نرور‘ مشهور حاڪم ٿيو، جنهن کي ’مارل‘ جي واسطي سبب، ’ڀَٽن‘، ’ڀانن‘ ۽ ’ڍاڍين‘ ڳايو ۽ اهڙو مشهور ڪيو، جو ڀر وارن علائقن ۾ به ڳائجڻ لڳو.
جڏهن شاهه لطيف، هن علائقي ۾ آيو ته ’ڍولي ۽ مارؤ‘ جي ڳالهه عروج تي پهتل هئي. سنڌ توڙي ڀر وارن علائقن جي رهاڪن جي اها دعويٰ هئي، ته اها ڳالهه سندن علائقي سان لاڳاپيل آهي، پر شاهه لطيف، ان ڳالهه کي سنڌ سان منسوب ڪيو ۽ پنهنجن بيتن ۾ اهڙا اشارا پڻ ڏنا، جن جي آڌار تي ٻين سڀني روايتن ۽ دعوائن کي رد ڪري سگهجي ٿو.
ڍولي ۽ مارؤ جو قصو، ڏهين صدي عيسويءَ جي آخر ۽ يارهين صديءَ جي شروع ۾ واقع ٿيو. ڍولو، ’ڍٽ‘ جي پَٽَ جي حاڪم، ’انڙ راءِ‘ جو پٽ هو، ۽ مارل، ’کائڙ‘ واري علائقي جي راجا ’پونگل راءِ‘ جي ڌيءَ هئي. انهن ٻنهي راجائن جي پاڻ ۾ گهري دوستي هئي ۽ هنن ڍولي ۽ مارئيءَ جو مڱڻو ننڍي هوندي ئي ڪري ڇڏيو هو.
چند سالن کان پوءِ، پونگل راءِ ۽ سندس دوست انڙ راءِ ٻئي گذاري ويا ۽ پويان سندن وارث فقط مارئي ۽ ڍولو وڃي بچيا، جيڪي هاڻي جوان ٿي چڪا هئا. ڪجھ عرصي کان پوءِ، ڍولو پنهنجو مختصر ساٿ وٺي، پنهنجي مَڱ مارل سان شادي ڪرڻ لاءِ ان جي ڏيهه طرف روانو ٿيو. ڍولو جڏهن مارل سان لائون لهي واپس موٽيو ته امراڻي جي حاڪم ’همير سومري‘ کي اها خبر پئجي وئي ۽ هن مٿس حملو ڪري، کانئس مارل کسي، ڪوٽ ۾ بند ڪري ڇڏي.
همير جي مقابلي ۾، ڍولو ننڍو حاڪم هو سو کُليءَ طرح ساڻس وڙهڻ جي همٿ نه ساري، فقير بڻجي اچي اَمراڻي ۾ رهڻ لڳو ۽ ڳجھ ڳوهه ۾ مارل تائين پيغام پهچائي، پروگرام رٿي اونداهي رات ۾، مارل کي ڪوٽ تان ٽپائي پنهنجي علائقي ۾ پهچي ويو.
ڍولو جيئن ته همير سان دنگئي راجا هو. ان ڪري کيس همير جي حملي جو هر وقت خطرو رهندو هو، سو ان حملي کان بچڻ ۽ بي ڊپو ٿي رهڻ لاءِ هن، ’هاڪڙي‘ جو ڪنارو ڇڏي، ’ريڻ‘ جي هڪ شاخ جي ڪناري تي نئون قلعو وڃي ٺهرايو، جيڪو اڳتي هلي ’مارل جو ڪوٽ‘ سڏجڻ لڳو، جنهن جي کنڊرن تي ’حسن باغبان‘ جو مقبرو آهي، جتي شاهه لطيف چلو ڪڍيو ۽ اُتي راڳ جو بنياد پڻ وِڌو هو.
’ڍولو ۽ مارل‘ جي انهي واقعي کان لڳ ڀڳ ٻه سئو سال پوءِ، ’عمر ۽ مارئي‘ جو واقعو ٿيو، جيڪو پڻ شاهه لطيف جي دؤر کان چار سئو سال اڳ جو هو، ۽ شاهه لطيف جي دؤر تائين اهي ٻئي قصا پاڻ ۾ ايئن گڏجي سڏجي ويا هئا، جو ڪيترن شاعرن انهن کي هڪ قصو سمجھي ڳايو، پر شاهه لطيف جي ڪلام ۾ اهي اشارا موجود آهن، جيڪي ٻنهي قصن جي نشاندهي ڪن ٿا، جن جي آڌار تي چوڻو ٿو پوي ته شاهه لطيف جي سُر مارئي ۾ جيترا دفعا ’عمر‘ جو نالو آيو آهي، اوترائي دفعا ’همير‘ جو نالو به ملي ٿو، جنهن مان مراد ’همير سومرو‘ پهريون آهي، جنهن ڍولي جي زال مارئي کنئي هئي، جيڪا ڪوٽ ۾ قيد رهڻ وقت، شاهه لطيف جي ٻوليءَ ۾، همير سومري سان هن طرح مخاطب ٿيندي هئي:

(شاهواڻي، غلام محمد، (2005ع)، ’شاهه جو رسالو‘، سُر مارئي متفرقه، ص:612)
مارئيءَ جي سر ۾ نه فقط اهي اهڃاڻ آهن، پر هڪ اهڙو وڏو اهڃاڻ به  آهي، جنهن جي آڌار تي اهو چئي سگهجي ٿو ته مارئيءَ جي سُر ۾، ڪافي بيت، ڍولي واري  مارل/مارئيءَ بابت آهن، جيئن ڍول جي نالي واري هيٺئين سٽ ۾ آهي:
سانگِي سارِيَم سُومرا، ’ڍاٽِي پاسي ڍولَ‘

شاهه لطيف پنهنجي هن سفر ۾ ڍولي ۽ مارل کي مارئيءَ جي سُر ۾ ڳائي هن ڳالهه جا ٽاڻا ۽ اهڃاڻ ڏيئي، انهيءَ قصي کي هميشه لاءِ زندهه ڪري ڇڏيو.

شاهه لطيف جو سيريين کان ڪپوراڙي تائين وارن ماڳن تان ڀيرو:
سيريين جي سير ۽ سفر کان پوءِ، شاهه لطيف، ان علائقي کان اتر طرف به ويو هو. ’ريڻيءَ‘ جي انهيءَ شاخ جي ڪناري سان اڳتي، کيس جيڪي آثار ۽ شهر نظر آيا، تن ۾ ڳاڙهو ڀِڙو، سامارو ۽ ساماري جي ڍنڍ خاص هئا. ڳاڙهي ڀڙي بابت هڪ روايت اها به آهي، ته اهي آثار ’قديم ساماري‘ شهر جا هئا، جيڪو شاهه لطيف جي دؤر کان به اڳ ڦٽي ويو هو. ٻئي طرف شاهه لطيف جيڪو سامارو ڏٺو هو، اهو به هن وقت کنڊرن جي شڪل ۾ آهي ۽ ساماري جي ڍنڍ به پنهنجي شڪل بدلائي چڪي آهي.
شاهه لطيف، سُر سارنگ ۾، جتي ’پراڻ جي پٽ‘ کان پوءِ ’ناري پٽ‘ کي ڳايو آهي:
”ڀَريائين ڀَير پئي، نظر سين نَارو“

اتي ناري پٽ واري ايراضي، ساماري پٽ ۽ ساماري شهر جو به ذڪر ڪيو آهي.

ساماري کان اڳ ۾، انهيءَ پَٽ جو نالو، ’سامير‘ يا ’سومير‘ هو، جيڪو پوءِ ’سمير‘ سڏجڻ ۾ آيو.
’ساماري جي ڍنڍ‘ کان اولهه طرف، ’ريڻيءَ‘جي ساڄي پاسي ’همير هور‘جو پَٽ آهي، جيڪو هن وقت جيمس آباد تعلقي ۾ اچي وڃي ٿو ۽ ڍنڍ کان اتر طرف وري ’ٻوئلي جو پٽ‘ ۽ اڳتي ’کن‘ جو علائقو اچن ٿا، جتي ريڻيءَ جي شاخ جي ڪناري سان ’ڀوريءَ‘ جي شهر ’اونچل ڪوٽ/اينچل ڪوٽ‘ جا کنڊر هئا، هتي هينئر چوطرف آبادي آهي ۽ کنڊ فارم نالي سان هڪ زرعي فارم ۽ پاسي ۾ دولترام مالهي ڳوٺ ۽ يوسف ڀٽي ڳوٺ آهن، جن جي اولهه ۾، مشهور قبرستان ’رام جاڳو‘ آهي، مسلمانن موجب جتي ’سما دؤر‘ جو مشهور عالم ۽ بزرگ ’مخدوم عبدالرحمان جاڳو شهيد‘ دفن آهي، جڏهن ته هندو ’ٺڪرن‘ کيس ’رام جاڳو‘ جي نالي سان ڪوٺيو.
اهي آثار هن وقت’صالح ڀنڀرو اسٽيشن‘ جي اولهه ۾آهن ۽ ان جي اوڀر ۾ ’ستڙين جو ديرو‘، ’راڻي جو ٿان‘ ۽ ’ڏاڏي آدم جي ٻني‘ هئي، اهي تاريخي ماڳ هن وقت ميسارجي چڪا آهن. رام جاڳو مقام جي چوڌاري هن وقت آبادي آهي.
ان ۾ ’ساري سنگهار جي ترائي‘ آهي، جنهن جي ڪناري سان،هڪ وڏو پٿر کتل هو، جنهن کي عام طرح سڀيئي ماڻهو ’ساري سنگهار جو نهيرو‘ سڏيندا هئا.
’سارو سنگهار‘، سنڌ جو وڏو مالدار ماڻهو هو، جنهن وٽ هر قسم جو چوپايو مال هو، جيڪو سنڀالڻ لاءِ هڪ وڏو راڄ ساڻس گڏ رهندو هو، جيئن اڳ ۾ بيان ڪيو ويو آهي.
شاهه لطيف، انهيءَ علائقي مان گهمندو، سومرا دؤر جي بزرگ ’شاهه اسماعيل‘ جي مزار تي آيو. هاڪڙي جي هڪ شاخ، جنهن کي هن وقت ’ڇنڊڻ‘ سڏيو ويندو آهي، تنهن جي ڪپ کان ٿيندو، ’ڪپوراڙي‘ جي پَٽ ڏانهن روانو ٿيو. اهو پٽ ساري سنگهار جي لائق ڌيءَ ڪپوريءَ جي حوالي سبب، انهيءَ نالي سان مشهور آهي.
ڪپوراڙي جي اولهه ۾، ’اڪڙيءَ جو پَٽ‘ آهي، جتي قديم دؤر ۾، ’اڪڙو وڏو‘ ۽ ’اڪڙو ننڍو‘ نالي سان ٻه شهر آباد هئا. هن وقت اڪڙيءَ جي موجوده شهر جي ڏکڻ ۾، ’بچاء بند‘ جي ٻنهي پاسن کان، اڪڙيءَ جي قديم شهر جا ڪي کنڊر موجود آهن. هن وقت، ڳوٺن ۽ آبادين ڪري پراڻا کنڊر ڄڻ ته ختم ٿي چڪا آهن، ڪنهن هڪ اڌ جاءِ تي ڳاڙهين سِرن جا اڻ لکا ٻه ٽي ڀڙا ۽ هڪ قبر جا آثار بند جي اولهه واري پاسي آهن، 2011ع واري ٻوڏ سبب گهڻي ڀاڱي سڀئي آثار مٽجي ويا، هن وقت اڪڙي، تعلقي پٿوري ۽ ضلعي عمرڪوٽ ۾ آهي. اڪڙي وڃڻ لاءِ، ميرپورخاص-عمرڪوٽ روڊ وٺبو، پوءِ بچاءُ بند کان چار ڪلوميٽر پري پٿورو روڊ تي آهي. هن وقت اڪڙيءَ جو جيڪو نئون شهر ٻڌل آهي، ان کي اڪڙي پٿورو يا پٿورو به سڏين. اڪڙيءَ جي ڀر وارو اهو بند، فقط ريڻي نديءَ جي ٻوڏ کان بچڻ لاءِ ٻڌايل آهي، جنهن جو پاڻي سندس کاٻي ڪپ يعني اڀرندي طرف ڏانهن ئي اُٿل ڪندو هو. ريڻي نديءَ جي پيٽ مان ’مٺڙائو واهه‘ ڪڍيو ويو آهي، جنهن جي اها خاصيت آهي ته ان ۾ ڪٿي به ريٽ گڏ نه ٿيندو آهي.
شاهه لطيف پنهنجي جاگرافيائي ڪٿ ۾، ٿرپارڪر جي ريڻيءَ کان اولهه طرف واري ڀاڱي کي ’پراڻ جو پَٽ‘ ۽ اڀرندي واري پاسي کي ’نارو‘ ڪوٺيو آهي، جيڪو مختلف نالن سان ننڍين ايراضين ۾ پڻ ورهايل آهي، جن مان هڪ مختصر ايراضيءَ جو نالو، ڪپوراڙو به آهي، جتي سارو سنگهار به رهندو هو ته سندس پهلوان ڌيءَ، ڪپوريءَ سان گڏ، ڪڇ ۽ سنڌ جو مشهور سورهيه، ’ڪارائڙو‘ ڪونڌر به رهندو هو، جيڪو ڦُرون ڪندو ۽ ڌاڙا هڻندو هو.
سنڌ جو مشهور مالدار، سارو سنگهار، جڏهن مال جي سانگي، ڪڇ ڏانهن ويو ته، ’ڪارائڙي‘ سان سندس ڏيٺ ويٺ ٿي ۽ کيس پنهنجي خوبصورت ۽ ٻلواڻ ڌيءَ ڪپوريءَ جو سڱ ڏنائين، جيڪا به اهڙي ته بهادر هئي، جو ان جي موجودگيءَ ۾ ڪنهن ’هاڻوءَ‘ کي مال ڪاهڻ جي همٿ ئي نه ٿيندي هئي.
ڪارائڙي جي موت بعد، راجا جي حڪم موجب، سندس ڌڙ اتي دفن ڪيو ويو ۽ سندس ’سر‘، سنڌ ۾ ساري سنگهار ڏانهن موڪليوويو. جڏهن ڪارائڙي جو سر، سنڌ ڏانهن پئي آندو ويو ته ان دؤر ۾ سارو سنگهار، ’سمير‘ واري علائقي جي اڪڙيءَ پٽ جي انهيءَ ايراضيءَ ۾رهيل  هو، جنهن کي هن وقت ڪپوراڙو سڏيو وڃي ٿو.
ڪارائڙي ڪونڌر جو سر، جڏهن سندس وڙائتي وَنيءَ ڪپوريءَ تائين پهتو ته هوءَ پنهنجا هوش حواس وڃائي ويٺي ۽ پنهنجي سورهيه مڙس جو سر، پينگهي ۾ وجھي لوڏڻ ۽ روڄ راڙو ڪرڻ لڳي، جو اهو ملڪان ملڪ مشهور ٿي ويو ۽ ناري پٽ جي اها ايراضي سندس نالي پويان ڪپوراڙو سڏجڻ لڳي.

شاهه لطيف جو ڪپوراڙي کان ڪلري، ڪاڪ ۽ لُڊاڻي وارن ماڳن تان ڀيرو:
شاهه لطيف، ’هميراڻي‘ جي اولهه ۽ اتر-اولهه طرفن جي سير ڪرڻ کان پوءِ، ڪپوراڙي جي ايراضيءَ مان ’گل جي پتڻ‘ وٽان هاڪڙو درياهه پار ڪري، هميراڻي جي اتر اوڀر واري پاسي، ڪلريءَ جي پٽ ڏانهن روانو ٿيو، جتي قديم دؤر ۾ ’همير سومري جو چراگاهه‘ هو، جنهن کي عام طرح ’هميراڻو ويءُ‘ ڪوٺيندا هئا.
هڪ دفعي انهيءَ ’ويءَ‘ جي ايراضيءَ ۾، سومرن جي آخري راجا، همير سومري ۽ سندس ساٿين، ’ڳموريءَجيڍنڍ‘ وٽان، روجھ ماري هئي ۽ اتي ئي ڏتڙيل حالت ۾ کين، ’اونچل ڪوٽ‘ جو شهزادو مليو هو. همير ۽ سندس ٻين ساٿين (جيڪي پاڻ ۾ ڪل چار هئا) جن جي شڪار تي چڙهڻ بابت شاهه لطيف پڻ نشاندهي ڪئي آهي،جيئن فرمائي ٿو ته:
”چڙهيا چارئي يار، سوڌا شڪاري....“
’اونچل ڪوٽ‘ جو شهزادو، جيڪو ڏتڙيل حالت ۾ همير ۽ سندس ساٿين کي گڏيو هو، تنهن جو نالو ’راول‘ هو، ۽ هو نهايت ئي سهڻو جوان هو، 

(شاهواڻي، غلام محمد، (2005ع)، ’شاهه جو رسالو‘، سُر مومل راڻو، داستان 1، بيت 7، ص:518)
اهو بي حال شهزادو، همير جو پاڙيسري راجا هو، جيڪو هميراڻي جي اولهه ۾، ’گُن‘ واري ايراضيءَ  ۾، پنهنجي شهر ’اونچل ڪوٽ‘ ۾ رهندو هو. هن پنهنجي حال ٻڌائڻ سان گڏ ڪاڪ محل جي سونهن راڻين جو ذڪر پڻ ڪيو، 

(شاهواڻي، غلام محمد، (2005ع)، ’شاهه جو رسالو‘، سُر مومل راڻو، داستان 3، بيت 1، ص:524)
اهو شهزادو، مومل جي حسن جو بيان ڪرڻ لڳو،

(شاهواڻي، غلام محمد، (2005ع)، ’شاهه جو رسالو‘، سُر مومل راڻو، داستان 2، بيت 4، ص:520)
بي حال شهزادي جي واتان، مومل جي حسن جي اهڙي تعريف ٻڌي، همير سومرو ۽ سندس ساٿي، هرکجي پيا ۽ ڪاڪ ڏانهن روانا ٿيا (قصي جي وچور لاءِ ڏسو عنوان: عشقيه داستان).
راڻي جي رسي وڃڻ کان پوءِ، مومل، راڻي کي پرچائڻ لاءِ گهڻا ئي حيلا هلايا، پر ڪجھ به نه وريو. آخر جڏهن مومل جا سڀ حيلا بيڪار بڻجي ويا ۽ سندس آهون ۽ دانهون بي اثر ثابت ٿيون ته هوءَ ڪاڪ کي الوداع چئي، فقيراڻو ويس پهري، ڍٽ جي ’سيرئين‘ واري ايراضيءَ ۾ آئي ۽ راڻي جي شهر جي ويجھو هڪ ننڍي محلات ٺهرائي رهڻ لڳي. هِتي به هن راڻي کي پرچائڻ جي گهڻي ئي ڪوشش ڪئي، پر راڻو پوءِ به رُٺل رهيو.
راڻي جي اها روش ڏسي، مومل بلڪل مايوس ٿي وئي ۽ ٻي ڪا واٽ نه ڏسي، سَتي ٿيڻ لاءِ ڪاٺيون گڏ ڪرائي، ڏاگهه تي چڙهڻ جي تياري ڪيائين. مومل جي ڏاگهه چڙهڻ جا نشان، ’راڻي جي ڀڙي‘ لڳ آهن، جنهن کي ’مومل جو ڀڙو‘ به سڏيندا آهن. ان جي اولهه ۾، اٽڪل 1 ڪلوميٽر پنڌ تي، ’هاڪڙو‘ آهي، ۽ اوڀر ۾ اٽڪل اڌ ڪلوميٽر جي مفاصلي تي، صوفي صادق فقير جي درگاهه آهي. انهيءَ کان علاوه، عمر ڪوٽ قلعي کان ٻن ڪلوميٽرن جي مفاصلي تي، ڏکڻ اولهه طرف، ساماري روڊ جي کاٻي پاسي هڪ ڀڙو آهي، جنهن کي پڻ ’مومل جي ماڙي‘، سڏبو آهي، اِها مومل مالهڻ هئي، جنهن جو راڻي واريءَ مومل سان ڪوبه تعلق ناهي.
مومل جي ماڙيءَ جي نالي اهو ڊٺل ڀڙو هن وقت آباديءَ جي وچ ۾ اچي چُڪو آهي. هن ڀڙي جي ڪجهه حصي تي به جايون جُڙي رهيون آهن، ٻيو ته ٺهيو پر سرڪاري عمارتون به ان ڀڙي جي زمين تي ٺهيل آهن. جيڪڏهن اها حالت رهي ته ٻن ٽن سالن ۾ هي تاريخي ماڳ به ختم ٿي ويندو.
 ’ڪاڪ‘ ۽ ’لُڊاڻي‘ جي ايراضي، اٽڪل 290 ڪلوميٽر، اتر-اوڀر طرف، ’ڇتريل جي تڙ‘ وٽ آهي، جتي ’مومل جي محلات‘ جا آثار چٽا آهن.
مومل جي ڪاڪ ۽ لُڊاڻي وارن آثارن کان جيسلمير (ڀارت ۾) جو شهر، اٽڪل 16 کن ڪلوميٽر اوڀر طرف آهي. اتان اٽڪل 74 کن ڪلوميٽر اتر-اولهه طرف ’ماٿيلي‘ جي پراڻي شهر جا  کنڊر ملن ٿا، جتي چوڏهين صديءَ جي آخر ۽ پندرهين صديءَ جي شروع ۾، گُجر قوم جي ’راجا نند‘ جي حڪومت هئي، جيڪو سندس خزاني گم ٿيڻ ۽ مومل جي طلسم ٺهڻ کان پوءِ، ماٿيلو ڇڏي، لاڙ طرف هليو ويو هو. اتي وڃي هن پنهنجي لاءِ هڪ نئون ڪوٽ ٺهرايو هو، جنهن جا کنڊر ڊاڪٽر غلام علي الانا جي ڏنل ڄاڻ موجب: تعلق جاتيءَ ۾، ’سيراڻيءَ‘ کان اٽڪل 10 ڪلوميٽر اولهه ڏکڻ طرف اڄ به موجود آهن، هي ڪوٽ هن وقت بنهه زبون حالت ۾ هڪ دڙي جي صورت ۾ موجود آهي، هن ڪوٽ جي آثارن تي اچڻ لاءِ سيراڻيءَ کان ڀڳڙا ميمڻ وارو روڊ وٺي، ميرواهه جي ساڄي پاسي وارو هڪ رستو محبوب شاهه جي اوتاري ڏانهن وڃي ٿو ۽ ٻيو رستو، عالم شاهه جي ڳوٺ ڏانهن اچي ٿو. اهو رستو وٺي، ڪلراٺي زمين ۾ اچي، راجا نند واري هن ڪوٽ جي ڀڙي تي بيهبو. هن دڙي جي اوڀر ۾ ڳوٺ بچل جکرو ۽ ڏکڻ ۾ اسماعيل شاهه جي مزار آهي، جنهن کي هن وقت به ’نند ڪوٽ‘ سڏيو وڃي ٿو. راجا نند کان پوءِ سندس پٽ، ’ڪانجي‘ ساماڻو، جنهن ڪڇ جي ويجھو ’پوراڻ دريا‘ جي ڀرسان هڪ مضبوط پٿرائون قلعو ٺهرايو، جيڪو ڀڳل ڀُريل حالت ۾ اڄ به موجود آهي. هيءَ سڄي جُوءِ به شاهه لطيف لتاڙي ۽ اهي سڀ آثار پنهنجي اکين سان ڏٺا.

شاهه لطيف جو سخي ڄام ڪرن جي راڄڌانيءَ وارن آثارن تان ڀيرو:
شاهه لطيف، مومل ۽ مينڌري جا تاريخي ماڳ ۽ آثار ڏسڻ کان پوءِ، ان علائقي سان لاڳيتن آثارن ڏانهن آيو، جيڪي ڄام ڪرن جي نالي سان مشهور آهن. هن وقت، اهي آثار، عمر ڪوٽ کان پوءِ اٽڪل 10 ڪلوميٽر اولهه طرف، ساماري واري رستي جي لڳ موجود آهن. هن وقت اها ايراضي، ’سونپور‘ جي نالي سان مشهور آهي. ان ماڳ تي هڪ بزرگ ’سانگي فقير‘ جي مزار آهي، جتي مالوند ماڻهو سهائي سومر تي اچي کير ورهائيندا آهن ۽ خيراتون ڪندا آهن. ڄام ڪرن جي آثارن وارو اهو دڙو سطح زمين کان اٽڪل 4.3 فوٽ مٿي آهي.
ڄام ڪرن، پنهنجي دؤر جو هڪ مشهور سخي ۽ ڏاتار ٿي گذريو آهي. هن کي نه رڳو شاهه لطيف ڳايو هو، پر شاهه لطيف کان اڳ جي شاعرن پڻ ساراهيو هو. 

(شيخ، ٻانهون خان، (2012ع)، ’شاهه جو رسالو‘، جلد ٽيون، سُر بلاول، داستان 3، بيت 24، ص:188)
هن وقت به ڄام ڪرن، جي ياد جا آثار موجود آهن، جن ۾: ڪرنا موري، ديهه ڪرنا، ديهه ٻيلو ڪرڻا ۽ سون پور جو ڀڙو شامل آهن. سون پور جي دڙن تي وڃڻ لاءِ عمرڪوٽ، سامارو روڊ تي ڏهه ڪلوميٽر هلبو، ته ٿُلهو مالهي اسٽاپ ايندو، ان اسٽاپ کان اڳتي ڀڏيلي جو اسٽاپ ايندو، ڀڏيلي کان ڏيڍ ڪلوميٽر ڏکڻ طرف سون پور جا ٻه ٽي ننڍا دڙا موجود آهن، باقي سڄي زمين آباد آهي، هي ايراضي به ديهه سون پور جي نالي سڏجي ٿي. هن سڄي ايراضيءَ کي ست ميل ڊگهو واٽر، آباد ڪري ٿو، ان کي به سون پور واٽر نالي سڏين. هي کنڊر ضلعي عمرڪوٽ ۾ اچن ٿا. هنن دڙن جي اوڀر واري پاسي، صوفي نبي بخش جو ڳوٺ آهي.

شاهه لطيف جو مُهراڻي تان ڀيرو:
شاهه لطيف، ناري پٽ ۾، مومل ۽ مينڌري ۽ سخي ڄام ڪَرن جا آثار ڏسڻ کان پوءِ، جانهيريءَ واري ايراضيءَ ۾ اچي، مُهراڻي ۾ پهتو. ان وقت رات ٿي چڪي هئي، ان ڪري شاهه لطيف هڪ وانڍ ۾ وڃي ترسيو ۽ پنهنجو پاڻ کي ظاهر ڪونه ڪيائين. اسر مهل اٿي ويٺو ته ڪنهن پاسي کان ڪا فقيراڻي تنوار ٻڌڻ ۾ ڪانه آيس. انهيءَ تي کيس ڏاڍو ڏک ٿيو ۽ بي ساخته سندس زبان مان هيٺيون بيت نڪتو، 

(شيخ، ٻانهون خان، (2012ع)، ’شاهه جو رسالو‘، جلد ٽيون، سُر مارئي، داستان 10، بيت 17، ص:447)
شاهه لطيف، جنهن وقت اهو بيت پڙهي رهيو هو، ته ان وقت سندس ويجھو هڪ ٻُوڙي جي پاسي ۾، انهيءَ خطي جو مشهور درويش ميهار فقير پلي، ياد الاهي ۾ مشغول هو، تنهن ڪنڌ مٿي کڻي کيس ورندي ڏني:

(معمور يوسفاڻي، (2001ع)، ’لطيف جا ٿر تان ڀيرا‘، ص:91)
بيت پورو ڪري ميهار فقير اٿي، شاهه لطيف وٽ آيو ۽ معذرت ڪري ساڻس مليو. پوءِ شاهه لطيف ۽ ميهار فقير ڪيترو ئي وقت ڪچهري ڪندا رهيا. اهڙيءَ طرح اتي هڪ ڏينهن رهڻ کان پوءِ، شاهه لطيف اتان، اتر طرف کيجراڙي جي شهر ۾ آيو ۽ شهر جي عالمن حافظ عبدالحميد پلي ۽ حافظعبدالرحيمپليءَ سان مليو ۽ پاڻ ۾ علمي رهاڻ ڪيائون. اتان پوءِ وري اٽڪل 6 ڪلوميٽر اتر طرف پنڌ ڪري، ويهري جي ڳوٺ ۾ مييننورمحمدڪيريي جي مدرسي ۾ آيو ۽ اتي ميين جي مست شاگرد، ابن فقير دهلڙي واري سان رهاڻ ڪيائين. جتان وري عمرڪوٽ ڏي روانو ٿيو، جتي کيجراڙيءَ جي شاعر رحيمڏنيپليءَ سان مليو ۽ عمرڪوٽ ۽ کاروڙي شهر جا کنڊر به ڏٺائين. عمرڪوٽ کان ڇور ڏانهن ويندڙ روڊ تي ٻن ڪلوميٽرن جي پنڌ تي، درگاهه کارڙو شريف آهي، جنهن جي اڀرندي پاسي واري لڳ ڀڳ چاليهارو کن ايڪڙ زمين تي هي کنڊر اڃا به موجود آهن. هڪ پاسي مزار وارن هيءَ زمين والاري آهي ته، ٻئي پاسي هندو ڌرم جو هڪ مندر به آهي، جنهن جي چارديواري به ڪيترن ئي ايڪڙن ۾ پکڙيل آهي، جا هنن کنڊرن جي زمين تي  ئي ٺهيل آهي.

(شاهواڻي، غلام محمد، (2005ع)، ’شاهه جو رسالو‘، سُر مارئي، داستان 9، بيت 9، ص:594)
شاهه لطيف، کاروڙي ۾ چورس کوهه ڏٺا، جيڪي مارئيءَ جي دؤر جا هئا ۽ کاروڙي شهر جي اوڀر طرف، ولهار نالي وڏو ڏهر ڏٺو، جنهن جو ذڪر شاهه لطيف سُر سارنگ ۾ هن طرف ڪيو آهي:
ڪن اچي عمرڪوٽ تان، وسايا ولهار.

ان کان پوءِ اڀرندي طرف، هن پدمات جو پَٽ ۽ دودات جا پَٽ ڏٺا، جتي قديم دؤر جي ڪيترن ئي فقيرن جي رهائش هئي. ان بعد شاهه لطيف، مهراڻي جون حدون ڇڏي کاهڙ طرف روانو ٿيو.

شاهه لطيف جو کاهڙ تان ڀيرو:
مُهراڻي کان پوءِ شاهه لطيف کاهڙ واري ايراضيءَ ۾، کاهڙ جي ڏڪار توڙي سڪار جو ماحول ڏٺو.

(شاهواڻي، غلام محمد، (2005ع)، ’شاهه جو رسالو‘، سُر مارئي، داستان 3، بيت 15، ص:568)
مارئيءَ جو اصل وطن کاهڙ هو، شاهه لطيف، مارئي جي ديس جي خوشحاليءَ جو ذڪر هيئن ڪري ٿو:.

(شاهواڻي، غلام محمد، (2005ع)، ’شاهه جو رسالو‘، سُر مارئي، داستان9، بيت 5، ص:593)
کاهڙ ۾، ’ساکيءَ جو گڍ‘ ۽ ’ڀوڻيو‘ تاريخي آثار هئا، جيڪي ڏسڻ کان پوءِ شاهه لطيف، مشهور سورهيه رڻمل راٺوڙ جا آثار ڏٺا.
کاهڙ ۾ پَيرُن جا ڪيترائي قسم ٿين ٿا، جن ۾ ساڏوهين ڄارين جا پيرون مشهور آهن، جن کي اڇا يا ڌونئرا پيرون چوندا آهن. انهن ڄارين کي شاهه لطيف هن طرح ياد ڪيو آهي:
”نيڻين ننڊ وهه ٿي، ساري ساڏوهيون،“

کاهڙ جي کاري پاڻيءَ، وڻن ۽ ٻوٽن جو شاهه لطيف تفصيل سان ذڪر ڪيو آهي، جيڪو مارئيءَ جي سُر ۾ تفصيل سان مِلي ٿو. کاهڙ جون کٿيون به مشهور آهن

(شاهواڻي، غلام محمد، (2005ع)، ’شاهه جو رسالو‘، سُرمارئي، داستان7، بيت 2، ص:584)

شاهه لطيف جو پارڪر تان ڀيرو:
شاهه لطيف، کاهڙ جي سير کان پوءِ، پارڪر ۾ داخل ٿيو. هتي کيس پاري ننگر جي کنڊرن جي ويجھو، پراڻي هاڪڙي جو بچيل حصو نظر آيو، جيڪو هن وقت ’سانگهه‘ جي نالي سان سڏجي ٿو ۽ اهو  قديمي دؤر ۾ راجا جسوڌڻ آڳڙي جي راڄڌانيءَ ۾ شامل هو. جڏهن راجا جسوڌڻ جي دور ۾ملڪ ۾ سخت ڏڪار اچي پيو، ته انهيءَ علائقي جا ماڻهو سخت تڪليف ۾ گذاريندي به اتان کان پري نٿي ويا، نيٺ مجبور ٿي، راجا جسوڌڻ وٽ وڃي اجازت گهريائون ته پنهنجي ملڪ کان ٻاهر وڃي پورهيو ڪن ۽ پوءِ وسڪارو ٿيڻ تي موٽي اچن. 

(شيخ، ٻانهون خان، (2012ع)، ’شاهه جو رسالو‘، جلد ٽيون، سُرڏهر، داستان 1، بيت 14، ص:232)
جسوڌڻ مهراڻي جو راڄ، اڀرندي طرف پارڪر جي حد کان اولهه طرف، پٽيهل درياءَ تائين هو. پٽيهل ويجھو، آڳڙين جو وڏو شهر هو، جتي آڳڙيا لوهه ۽ رُڪَ جون تلوارون ٺاهيندا هئا.

(شاهواڻي، غلام محمد، (2005ع)، ’شاهه جو رسالو‘، سُر يمن ڪلياڻ، داستان 3، بيت 27، ص:99)
آڳڙين جو ڪم تلوارون ٺاهڻ ۽ انهن کي پاڻي ڏيئي تيز ڪرڻ هو. انهن جي شهر، آڳڙي جا کنڊر اڄ به موجود آهن.
’سانگهه‘ کان اڳتي نڪري، شاهه لطيف جيئن ئي ڪارونجھر تي پهتو ته کيس فقط ڇاپرو ٻيرين جا وڻ ڏسڻ ۾ آيا هوندا. نه اُتي ’گاڏيليون‘ هيون ۽ نه ئي وري ’گوندا‘ هئا، 

(شاهواڻي، غلام محمد، (2005ع)، ’شاهه جو رسالو‘، سُر مارئي، داستان7، بيت 1، ص:583)
ان بعد شاهه لطيف ڪارونجھر جي غارن ۽ وهڪرن جو چڱيءَ طرح سير ڪيو. ان مان هڪ غار اندر هن چلو پڻ ڪڍيو. چلي واريءَ غار ۾ هڪڙي ننڍڙي کوهي به ملي ٿي، جنهن کي مقامي ماڻهو ’مدن مهتي جي واءِ‘ ڪوٺيندا آهن. انهن کان سواءِ پارڪر ۾ ڳوٺ هستڙو چانڊيو جي ڀرسان هڪ وڻ جي چوڌاري لوڙهو آيل آهي. جنهن لاءِ چون ٿا ته اتي شاهه لطيف چلو ڪڍيو هو، جيڪو اڄ به شاهه جو تڪيو يا شاهه جو چلو سڏجي ٿو. انهيءَ علائقي ۾ هڪ خطي جو نالو چوٽاڻ يا چوٽاڻو آهي، جيڪو قديم دؤر ۾ مشهور سخين ۽ بهادرن جي رهڻ جو هنڌ هو. هتي رهندڙن مان ابڙا اگهام ۽ انڙ وير مشهور هئا. انهن سڀنيءَ کي شاهه لطيف مختلف سُرن ۾ ڳايو آهي. انهيءَ کان سواءِ وڏو سخي ۽ ڏاتار، ڏياچويراڻي پڻ هن خطي جو رهاڪو هو. جنهن کي شاهه لطيف جدا سُر سورٺ ۾ ڳايو آهي. شاهه لطيف اهي سڀ جايون گهميون ۽ انهن سخين سورمن جون سخاوتون ۽ نيڪ ناميون عام ماڻهن واتان ٻڌيون ۽ پوءِ پنهنجي بيتن ۾ انهن ڳڻن جو ذڪر پڻ ڪيو.

شاهه لطيف جو پائر جي پٽ تان ڀيرو:
شاهه لطيف پارڪر جي چوٽاڻ واري حصي مان نڪري، پائر جي پٽ واري پاسي کان قديم شهرن جا کنڊر ڏسندو، ڪونجي جي رڻ پٽ تائين پهتو. ان دوران کيس انهيءَ واٽ ۾ ڪيترائي بُت ۽ بتخانا ڏسڻ ۾ آيا، جن ۾ ڪي بت وڏا ۽ انسانن جي قد جيڏا هئا، ته ڪي ننڍا فوٽ جي جيڏا هئا. پڇڻ تي کيس اهو ٻڌايو ويو ته اهي جھونجھارن جا بت آهن، جيڪي رڻ ۾ڌارين سان وڙهندي شهيد ٿيا هئا. اهي گهڻي ڀاڱي ڪونجھي جي رڻ پٽ ۾ ئي شهيد ٿيا هئا، جن ۾ گهڻي ڀاڱي سڀ جھونجھار ئي هئا. جھونجھار جي وضاحت اها ملي ٿي ته جيڪي مجاهد، سِسيءَ وڍجڻ کان پوءِ به وڙهندا رهن ۽ ڪيترن کي ماري پوءِ پٽ تي ڪرن، تن کي ’جھونجھار‘ سڏيندا هئا.
شاهه لطيف جھونجھارن جي بهادريءَ ۽ جرئت کي سامهون رکي، انهن کي خوب ڳايو آهي، 


(شاهواڻي، غلام محمد، (2005ع)، ’شاهه جو رسالو‘، سُر ڪيڏارو، داستان 3، بيت 1، ص: 666)
اهو ساڳيو ئي پَٽُ هو، جنهن جي ڀر ۾ بڊامن جي ڀِٽَ هئي، جنهن ۾ پهرئين دؤر ۾ ماڻهن توڙي پر پکين ۽ جانورن لاءِ به سلامتي هئي. شاهه لطيف جنهن دؤر ۾ هتي آيو، ان وقت اها سلامتي ختم ٿي چڪي هئي ۽ ڪيئي شڪاري، ٻين پاسن کان اچي، هتي پکين جو شڪار ڪندا هئا، جن ۾ ڪونجن جو شڪار خاص هوندو هو. 

(شاهواڻي، غلام محمد، (2005ع)، ’شاهه جو رسالو‘، سُر ڏهر، داستان 4، بيت 20، ص:884)
انهيءَ رڻ پٽ کان پوءِ شاهه لطيف، راهمڪي بازار ڏانهن مُڙيو ۽ اتي ڍنڍ ڪرو جي ڀرسان هڪ ڀِٽ تي آرام ڪيائين، جيڪا راهمڪي بازار کان اولهه طرف هئي ۽ جتي شاهه لطيف هميشه اچي رهندو هو. اڄ به ان کي ’ڀٽائيءَ جي ڀٽ‘ سڏيو وڃي ٿو.
انهي علائقي ۾ قاضي اسماعيل، ڌنو فقير ۽ هندي فقير شاهه لطيف جا خاص دوست هئا. جڏهن به شاهه لطيف اتي اچي مهمان ٿيندو هو ته، ان ڀٽ يا دڙي تي ترسندو هو. ان جي ويجھو هن وقت هندي فقير جو قبو آهي، جنهن جي پاسي ۾ راهمون جي مُرشد شاهه حسن جو مقبرو آهي. اهو مقبرو ديهه لياري ۽ تپي راهمڪي بازار، يونين ٻولهاڙي، تعلقي ڏيپلي ۽ ضلعي مٺيءَ ۾ ڳوٺ ڍنڍ ڪرو کان هڪ ميل الهندي طرف آهي، هن مزار تي وڃڻ لاءِ ڪڍڻ، ڏيپلي روڊ تي 40 ڪلوميٽر کان پوءِ ڏکڻ طرف ڏاندري اسٽاپ کان چار ڪلوميٽر ڍنڍ ڪرو ڳوٺ وٽ پهچبو ته اولهه طرف مزار، پري کان پڌري آهي. واٽ ۾ جيڪي شهر اچن ٿا، انهن ۾ ڏهر ٻلهياري ۽ جتن جي ترائي مشهور آهن. قديم دؤر ۾ ڏهر ۽ ٻلهياري سنڌ جا قديم وهڪرا اچي، سمنڊ ۾ ڇوڙ ڪندا هئا،


(شاهواڻي، غلام محمد، (2005ع)، ’شاهه جو رسالو‘،  سُر ڏهر، داستان 1، بيت 8، ص:869)
جسوڌڻ جي دؤر ۾ اهي شهر آباد هئا. انهن مان ڍوري جي ڪناري تي مشهور وڏو ڪنڊو بيٺل هو، جنهن سان مخاطب ٿيندي شاهه لطيف فرمايو ته:
ڪَنڊا!  تُون ڪيڏو، جَڏَهِن ڀَرِيو ڍورُ وَهي؟
جَسوڌَنِ جيڏو، تو ڪو گڏيو پَهِيڙو؟

(شاهواڻي، غلام محمد، (2005ع)، ’شاهه جو رسالو‘،  سُر ڏهر، داستان 1، بيت 6، ص:869)
اهڙيءَ طرح شاهه لطيفَ ڪنڊي کي ۽ ڪنڊي ڌڻيءَ جسوڌڻ مهراڻي کي مخاطب ٿيندي، انهي دؤر جي تاريخ جا اهڃاڻ ڏنا آهن، جن ۾ پارڪر کان پٽيهل تائين جاگرافي ۽ تاريخ ملي ٿي.
ان کان پوءِ شاهه لطيف ڏيپلي واري علائقي ۾ ويڙهيجھپ آيو ۽ اتي راول فقير درس سان دوستي ٿي ويس، جنهن شاهه لطيف جو معتقد بڻجي، شاهه جو راڳ ڳايو، ۽ راڳ جو اڳواڻ ٿيو. ان کان پوءِ ويڙهيجھپ ۾ شاهه جي تڪيي تي، جتي هڪ ڄار هيٺ هن چلو ڪڍيو هو، راڳ جو بنياد پيو، جيڪو اڃا تائين قائم آهي. راول فقير کان پوءِ احمد فقير ۽ ان کان پوءِ اسحاقفقير راڳ جو اڳواڻ ٿيو. اسحاق فقير کان پوءِ اسماعيلفقير ۽ ان کان پوءِ باجيت فقير راڳ جو اڳواڻ ٿيو. هن وقت ان جو پُٽ نالي مٺو اهو ورثو سنڀالي رهيو آهي. اهي سڀئي فقير راول فقير جي اولاد مان آهن، جيڪي درس فقير سڏجن ٿا ۽ سومرا دؤر جي مشهور بزرگ جرڪس ڏناڻيءَ جي اولاد مان آهن، جيڪي پهرين ويڙهيجھپ ۾ ويٺل هئا ۽ پوءِ اتان نڪري ڳوٺ تياوري ۽ کيتلاريءَ ۾ رهڻ لڳا. راول فقير جي قبر، پارو فقير/پار برهم کان اولهه طرف آهي، مٿس نون ٿنڀن وارو چئني پاسن کان کليل ڇت وارو پڪو مقبرو به ٺهيل آهي، جنهن جي سامهون ڪنڊيءَ جو هڪ پراڻو وڻ بيٺل آهي. راول فقير جي مزار، پارو فقير جي سماڌي ۽ سندس درشن واري جاءِ جي بنهه وچ واري مفاصلي تي آهي. اُتي هن وقت نه شاهه لطيف جو تڪيو آهي ۽ نه وري شاهه جو راڳ ٿيئي ٿو.
ويڙهيجھپ ۾، شاهه لطيف جي تڪيي واري چادر، مشهور آهي، جنهن تي هندو توڙي مسلمان باس باسين ٿا ۽ ميلي ۾ ايندا رهن ٿا. پارو فقير تي اڄ به هندو ڌرم وارن جو وڏو ميلو لڳي ٿو. ويڙهيجھپ کان ونگي ڏانهن، پراڻ جي ڪناري تي پاتال شهر جا پراڻا آثار آهن، جتي بيان ڪيل روايت موجب قديم دؤر ۾ مشهور سخي جکرو اوڍاڻي رهندو هو. سندس ماءُ هوٿل نڱامري پارڪر جي رهاڪو هئي، جنهن جا ٻه پٽ جادم ۽ جکرو هئا ۽ ڌيءَ سکر نالي سان هئي. انهن کي به شاهه لطيف سُر مارئي ۾ ياد ڪيو آهي، 

(شاهواڻي، غلام محمد، (2005ع)، ’شاهه جو رسالو‘، سُر مارئي، داستان5، بيت 3، ص:576)
ته وري سخي جکري جي ساراهه، شاهه لطيف سُر بلاول ۾ تفصيل سان ڪئي آهي ۽ ان کي هر طرح ساراهيو آهي. فرمائي ٿو:

(بلوچ، نبي بخش خان، ڊاڪٽر، (2009ع)، ’شاهه جو رسالو‘، سُر بلاول، داستان 2، بيت 12، ص:143)
جکري کان سواءِ، هن ڌرتيءَ تي ٻيا به ڪيئي نالي وارا حاڪم ۽ سخي ٿي گذريا آهن، جن ۾ ڄام ڏاهر سڀنيءَ ۾ آڳاٽو سردار هو. هن جي نه رڳو پائر تي حڪومت هئي، پر ٻني ۽ ٻيلي وارا ٻيٽ، گريڙ ۽ کاهڙ به انهن ۾ شامل هئا، جن جي وچان رڻ مان، گوڙيءَ جي نار وهندي هئي، جنهن جي آسپاس وارا ٻيٽ ۽ سنڌ جي ٿرپارڪر ۽ بدين ضلعن جا ٽڪر به، انهيءَ ۾ شامل هئا. ڄام ڏاهر کان پوءِ، اتي جسوڌڻ آڳڙو مشهور حاڪم ٿي گذريو آهي. 
جسوڌڻ کي نرينو اولاد ڪونه هو، فقط ٻه ڌيئرون، سهڻي ۽ سانجھي نالي سان هيون، جيڪي ڄام انڙ ولد سمي ولد راءِ راڌڻ جي ٻن پٽن ڄام هوٿي ۽ ڄام جکري جي نڪاح ۾ آيون. ڄام هوٿيءَ کي سهڻيءَ جي پيٽان ڄام ابڙو، ڄام جوڻو ۽ ڄام کيبر ٿيا ۽ ڄام جکري کي، سانجھيءَ جي پيٽان ڄام ساند ۽ ڄام سيو نالي ٻه پُٽ ٿيا، جن ڄام جسوڌڻ کان پوءِ پنهنجي ناني جي راڄڌاني سنڀالي. جسوڌڻ جي ڏهٽن کان پوءِ، هنن خاندان ۾ ڄام هٻو ولد ڄام انڙ نالي وارو حاڪم ٿيو. هُن ڪڇ جي علائقي مان ڪافي حصو ورتو، جن ۾ هٻو جبل ۽ هٻو پٽ شامل آهن. ڄام هٻي کي ٻه پٽ هڪ ’سمون‘ ۽ ٻيو ’ڪيريو‘ ٿيا، جن مان ’ڪيريو‘ وڌيڪ سپوت ٿيو، جنهن جي نالي سان ٻنيءَ جي ڪناري تي ’ڪيرو‘ نالي جبل مشهور آهي.
ڄام ڪيريي کان پوءِ، ڄام جھوجھي ولد سمي هٻي جو راڄ ٿيو، جيڪو پڻ پنهنجي دؤر جي يادگار شخصيت هو. ان کان پوءِ سندس پُٽ ڄام ڏاهر ساماڻو، جنهن جو اثر سڀني اڳوڻن سردارن کان اڳرو هو. هن ٻلهيار واري ايراضيءَ ۾، ڍوري جي وڏي وهڪري تي نئون شهر ٻڌايو، جيڪو سندس نالي پٺيان سڏجڻ لڳو ۽ هينئر ان کي ڏاهر جي بدران ڏهر ڪوٺيو وڃي ٿو. ڄام ڏاهر کان پوءِ ’ڄام ڀينئن سين‘ وڏو درويش ۽ فقير ٿي گذريو، ان کي ڄام بدران فقير ڀينئن سين ڪري ڪوٺيندا هئا، جنهن جو اولاد سنڌ توڙي ڪڇ ۾ موجود آهي.
شاهه لطيف، اهي سڀ ماڳ ۽ مڪان ڏسڻ کان، پوءِ انهيءَ سفر ۾ سنڌ ۽ ڪڇ جي وچ ۾ اچ وڃ جي لاءِ چوڏهن چارن جو ذڪر ڪيو آهي، (چارو ان عام رستي کي چئبو آهي جتان قافلا، ماڻهو توڙي چوپايو مال ان رستي تان هلي ٻي وسندي/شهر پهچي) جيڪو هن طرح آهي:.

(بلوچ، نبي بخش خان، ڊاڪٽر، (2009ع)، ’شاهه جو رسالو‘، سُر ڏهر، داستان 3، بيت 17، ص:165)

1. جاتيءَ وارو چارو:
هي چارو، جاتي شهر کان لکپت پهچي ٿو ۽ اُتان ساندرو نالي هنڌ ڏانهن وڃي ٿو.

2. ڪرهي وارو چارو:
هي چارو، ڪرهي کان وانر پهچي ٿو ۽ اتان پوءِ لکپت پهچي ساندري ڏانهن وڃي ٿو.

3. گهاڙيءَ وارو چارو:
هي چارو شيخاڻي گهاڙيءَ کان ڪهري پهچي ٿو ۽ اتان لکپت پهچي ساندري ڏانهن وڃي ٿو.

4. راهمڪي بازار وارو چارو:
هي رستو، راهمڪي بازار کان دنگ پهچي ٿو، اهو ماڳ ڏيپلي تعلقي جي ڏاکڻي دنگ تي آهي. اتان ڪريم شاهي رڻ، اتان لوڻو رڻ ۽ اتان ڀٽارو رڻ جي ڏاکڻين دنگ وٽان ٿيندو حاجي پير پهچي ٿو.

5. علي بندر وارو چارو:
هي چارو، علي بندر کان دنگ، اتان ڪريم شاهي، اتان لوڻو ۽ اتان حاجي پير پهچي ٿو.

6. ڏهر وارو چارو:
هي چارو، ڏهر کان ڀينار سري، اتان کوئٿ سري، اتان سرن واري سري، اتان دونارا چونڪي، ’پڇم‘، اتان ڌنار سليمان سهي جي ڳوٺ ۽ اتان کاهوڙي شهر پهچي ٿو.

7. ونگر وارو چارو:
هي چارو ونگرکان ڀينار سري، اتان کوئٿ سري، اتان سرن واري سري، اتان ڌرم شالا سري، اتان ڪنوار ٻيٽ جي سري، اتان دونالا، اتان ڌنارا ۽ اتان کاهوڙي شهر پهچي ٿو.

8. ٻلهياريءَ وارو چارو:
ٻلهياريءَ کان ڪنوار ٻيٽ، اتان ڪنوار ٻيٽ جي سري، اتان دونالا، اتان ڌنارا ۽ اتان کاهوڙي شهر پهچي ٿو، هتان رڻ جو فاصلو اٽڪل 39 ڪلوميٽر آهي.

9. ننگر وارو چارو:
ننگر پارڪر کان کريڙ، اتان جڙويون، اتان رڻ ۾ نڙو ٻيٽ، اتان وائو ٿرادر جو علائقو اچي ٿو، جيڪو ڪڇ واري رڻ جو پريون دنگ آهي.
10. ونگي وارو چارو:
ونگي کان ٻلهياري رڻ اچي ٿو. اتان کاهوڙ شهر سامهون جيڪو پڇم جي علائقي ۾ اچي ٿو. ان کان اڳتي ٻني آهي.

11. جليلي وارو چارو:
هتي رڻ مٿانهون آهي، مِينهَن جو پاڻي ٻن فوٽن کان مٿي ڪونه چڙهي. پار وڃڻ لاءِ مفاصلو اٽڪل 4 ڪلوميٽر آهي.

12. بڙ تلاء وارو چارو:
بڙ تلاء کان ڌڻ ٻيٽ، اتان بربتاڻو ٻيٽ ۽ اتان سوئي گاهه پهچبو. هتان رڻ جو مفاصلو اٽڪل 39 ڪلوميٽر آهي.

13. سوراچند وارو چارو:
هن چاري ۾ سورا چند کان ناهر ٻيٽ، اتان سرنگهو ٻيٽ ۽ اتان ڪڇ جي ايراضيءَ ۾ پهچبو. هتان رڻ جو مفاصلو اٽڪل 52 ڪلوميٽر آهي.

14.آڌي گام وارو چارو:
هي چارو، پراڻو آهي ۽ هتان رڻ جو مفاصلو اٽڪل 23 ڪلوميٽر آهي. هتان ’آڌي گام‘ کان ’لودرا‘ پهچبو، جنهن جي سامهون ميداني علائقو اچي ٿو.
هنن چارن مان ڪيترائي چارا، اهڙا آهن، جن تان فقط وهٽن تي سفر ڪري سگهبو. جن رستن تي واٽ ۾ ڪو نخلستان وغيره ڪونهي، انهن تان تکن وهٽن جي ذريعي سفر ڪبو ته جيئن ڏينهن ڏٺي جو، رڻ پار ڪري وڃجي. پارڪر جي پاسي وارا چارا، گاڏين هلڻ جي لائق آهن، جن ۾ ٿر تلاءَ وارو چارو خاص آهي، جتان پاڪستان وجود ۾ اچڻ کان اڳ، بيل گاڏين جي ذريعي سنڌ کان ڪڇ ڏانهن مال ويندو هو. چارن جي واٽ تي جيڪي نخلستان آهن، انهن ۾ نيڪ مردن کوهه کڻايا ۽ تلاء ٺهرايا آهن، جتان مسافرن کي پاڻي به ملي ٿو ۽ کاڌي پيتي جون شيون به ميسر ٿين ٿيون.


شاهه لطيف جا ٺٽي ۽ بلوچستان جا مکيه سير

مکيه سير:
شاهه لطيف کي جبلن، ماٿرين ۽ کليل ميدانن ۾ گهمڻ جو گهڻو شوق هوندو هو. مينهوڳيءَ جي موسم ۾ جڏهن وڻ ٽڻ ڌوپجي چهچ ساوا ٿي ويندا هئا ۽ چؤطرف ڌرتيءَ تي سائي چادر وڇائنجي ويندي هئي، تڏهن فطري سونهن کيس پاڻ ڏانهن ڇڪي، گهر مان نڪرڻ تي مجبور ڪندي هئي، ڇو جو قدرت جا نرمل نظارا سندس قلب کي قوت ۽ روح کي راحت بخشيندا هئا. ڪڏهن بلڙي شريف ۾، پنهنجي تڙ ڏاڏي، شاهه ڪريم جي درگاهه تي، ته ڪڏهن وري خيرپور رياست جي ڳوٺ، درازن ۾، سچل فقير جي ڏاڏي صاحبڏني فاروقيءَ سان ملڻ ويندو هو ۽ يا وري ڪڏهن ڪنهن مريد جي ڳوٺ وڃي ڪجهه ڏينهن مهمان ٿي رهندو هو. اهڙيءَ طرح شاهه طيف ذري گهٽ سڄي سنڌ گهميو. هڪ ڀيري شاههڪريم جي قبي جوڙائڻ لاءِ، ڪاشيءَ جون سرون خريد ڪرڻ لاءِ ملتان ويو هو، جتان درياهه جي رستي، ٻيڙيءَ ۾ لهوارو آيو هو، ۽ خداآباد وٽ ساهي کڻڻ لاءِ لنگر انداز ٿيو هو. هو ملتان نه رڳو سير جي ارادي سان پر ڪم سانگي به ويو هو. پاڻ سچو سير، ٽي ورهيه ساندهه، جوڳين ساڻ گڏجي ڪيائين ۽ هندن جا ڪيترا تيرٿ ۽ تڪيا ڀيٽيائين. انهيءَ عرصي ۾ هو، ٻه ڀيرا هنگلاج ۽ هڪ ڀيرو لس ٻيلي ۽ ڪڇ جي شهر گرنار به ويو هو. هُو جيسلمير به ويو هو، ۽ هڪ دفعي لاهوت لامڪان جي زيارت پڻ ڪئي هئائين. اهي هئا سندس مکيه سير جيڪي هن هند ۽ سنڌ ۾ ڪيا.
شاهه جو رسالو ڪو سفرنامو ڪونهي، جنهن مان پوري پروڙ پوي، ته هو انهن سيرن تي ڪهڙين ڪهڙين واٽن کان ويو ۽ اتي ڇا ڇا ڏٺو هئائين. تنهن هوندي به رسالو انهيءَ ڏس ۾ گهڻي رهنمائي ڪري ٿو. رسالي ۾ شاهه لطيف پنهنجي سير سياحت جو احوال عمديءَ عبارت ۽ سهڻن ورنن ۾، ڏاڍي ڍنگ ۽ طرز سان بيان ڪيو آهي. ٿر جو ته سربستو احوال ڪيو اٿس ۽ اتي جا اهڙابيان ٻڌايا اٿس، جي ٻئي ڪنهن به ڪتاب مان ملڻ مشڪل آهن. اهي سڀ بيت، رسالي ۾ ٽڙيا پکڙيا پيا آهن، جيڪي ترتيب وار بيهاربا ته هڪ چڱو خاصو سفرنامو ٺهي پوندو، جنهن مان پوريءَ ريت پروڙ پوندي ته هو اُننهن پاسن ڪهڙين ڪهڙين واٽن کان ويو هو ۽ ڪهڙا ڪهڙا بيت چيا اٿس. هن قسم جي کوجنا ڪرڻ سان، شاهه لطيف جي حياتيءَ جي احوال تي هڪ نئين قسم جي روشني پئجي سگهندي ۽ رسالي مان به هڪ نئون رس ايندو.
شاهه جي رسالي ۾ رڳو روحاني راز بيان ٿيل ڪونهي، پر ڪيترن هنڌن تي نصيحت جا نڪتا منظوم انداز ۾ بيان ٿيل آهن. ڪٿي ته صفا سنڌ جي آڳاٽي تاريخ ۽ جاگرافيءَ جا بيان آهن، جن مان پڙهندڙن کي پوريءَ طرح پروڙ پوندي ته سنڌ جي تاريخ ۽ جاگرافيءَ جا ڪيترا گم ٿيل ورق رسالي ۾ موجود آهن.

مکيه سير جو سبب:
شاهه لطيف، هڪ وڏو وطن دوست شخص هو. سنڌ سان اهڙي ته دل هيس جو ان لاءِ ڌڻيءَ جي بارگاهه ۾ دعا پني اٿس:

(شاهواڻي، غلام محمد، (2005ع)، ’شاهه جو رسالو‘،  سُر سارنگ، داستان 4، بيت 12، ص: 700)
شاهه لطيف جي پنهنجي وطن لاءِ ايڏي سڪ ۽ دل هوندي به آخر ڪهڙو سبب هو جو هن ٽي ورهيه ساندهه ڏک ڏاکڙا قبوليا؟

(غلام محمد شاهواڻي، ’شاهه جو رسالو‘، سُر ديسي، داستان 3، بيت 19، ص: 389)

اها برهه جي باهه هئي، جنهن شاهه لطيف کان اباڻي ڳوٺ جا وڻ ڇڏايا. هن جي اندر ۾ محبت اهڙو ته مچ مچايو هو، جو هو ڏينهن جا ڏينهن مجنونءَ وانگر برپٽ بيابان جھاڳڻ لڳو. شاعري، جا هيلتائين هن جي دل ۾ لڪل هئي، سا هاڻ عشق جي تاثير هيٺ ڀڙڪو کائي ٻاهر نڪتي. پوءِ هو ڦوڙائي ۽ فراق جا اُهي بيت چوڻ لڳو جو سندس نينهن جي نعرن جا پرانهن پَٽن ۾ پڙاڏا ٻُڌا ويا. حبيب شاهه  پنهنجي پياري پُٽ جي اهڙي پريشان حالت ڏسي، کيس سڀاويڪ طرح خيال ٿيو ۽ سندس خاطريءَ لاءِ انهيءَ سڱ ڇڪڻ جي هر ممڪن ڪوشش ڪيائين، پر ڪو وقت سندس سعيا سجايا نه ٿيا. شاهه لطيف نهايت نااميديءَ وچان ديس ڇڏي، پرديس جا ڏک ڏاکڙا سٺا:
ساجن ڪارڻ سُڃَ، مر قبولي سسئي.


وطن جا وڻ ڇڏڻ:
ڪراڙ ڍنڍ، جا شاهه لطيف جي وسايل ڀٽ جي ڀر ۾ آهي، تنهن جو نالو توڙي ديهه گنباٽ ۽ ٻين ويجھن مڪانن جا نالا رسالي جي سُر سارنگ ۾ ڏنل آهن، جن مان ظاهر آهي ته شاهه لطيف پنهنجي ڳوٺ جي پسگردائيءَ ۾ چڱا چڪر هنيا هئا، پر هاڻي اهڙا چڪر هڻڻ جو چاهه ڪونه رهيس. هو عشق جي اثر هيٺ هو، ۽ ڪي به مَٺو نٿي لڳس، تنهن ڪري پنهنجي وطن جا وڻ ڇڏي، هالن کان شاهي رستو وٺي حيدرآباد ڏي رُخ ڪيائين.
آڳاٽي وقت ۾ حيدرآباد کي ’نيرون ڪوٽ‘ چوندا هئا. نيرون نالي هڪ راجا جيڪو ٻڌ ڌرم جو پوئلڳ هو، تنهن جو ڪوٽ هاڻوڪي پڪي قلعي واري پَٽ تي اڏيل هو.
حيدرآباد وارو موجوده قلعو، سن 1768ع ۾، ميان غلام شاهه ڪلهوڙي جوڙايو هو ۽ ٻئي سال شهر وسيو. شاهه طيف، 1752ع ۾ گذاري ويو، تنهن ڪري چئبو ته هي شهر کانئس سترهن ورهيه پوءِ وسيو هو. رسالي ۾، حيدرآباد جو نالو ڪونهي، پر سُر کاهوڙيءَ ۾، گنجي ٽڪر جو نالو ڪيترن ئي بيتن ۾ ڏنل آهي. گنجو ٽڪر، ايامن کان مشهور آهي. اهو هنڌ اڳي مقدس ليکبو هو، جو اُتي ڪي درويش دفن ٿيل آهن. گنجي ٽڪر جي مهڙ ۾، ڪاليءَ جو مندر  به آهي. ڪاليءَ تي اڳي ڪٿي ڪٿي جا جوڳي، ديويءَ جي درشن لاءِ ايندا هئا ۽ اڄ به ڪيترائي سنياسي، ساڌو ۽ ٻيا قسمين قسمين فقير اتي ايندا آهن، جي ڪڙڄ ڪاٺيون ميڙي دونهيون دکائين ٿا.
شاهه لطيف، اهل دل انسان هو، ۽ مذهبي ڪٽرپڻي جي ڪَٽُ سندس قلب تي چڙهيل ڪانه هئي. هندو ۽ مسلمان جو وٽس ويڇو بنهه ڪونه هو، تنهن ڪري ڪاليءَ تي وڃي، جيڪڏهن ڪن جوڳين، سامين، سنياسين ۽ ساڌن سان سنگت ڪيائين، ته ان ۾ عجب جي ڳالهه ڪانهي. هو جيتوڻيڪ ان وقت اڃا ايڪيهن ورهين جي ڄمار جو هو، ۽ دنيا جو آزمودو اڃا پرائڻو هوس، ته به ڪن ٺوڳين جي ور چڙهڻ وارو نه هو. پاڻ چيو اٿس:

(شاهواڻي، غلام محمد، (2005ع)، ’شاهه جو رسالو‘،  سُر رامڪلي، داستان 4، بيت 16، ص:796)
سندس هن بيت مان ظاهر آهي ته، هو فقيرن کي پريائين پرکي سگهندو هو. رسالي مان معلوم ٿئي ٿو ته، ڪاليءَ تي جيڪي جيڪي جوڳي کيس گڏيا، تن کي به پهريائين ڀليءَ ڀت ويهي پرکيو اٿس.

(شاهواڻي، غلام محمد، (2005ع)، ’شاهه جو رسالو‘،  سُر رامڪلي داستان 2، بيت 1، ص: 786)
اهڙيءَ طرح سُر رامڪليءَ ۾، ٻارهن ڏينهن بابت بيت موجود آهن. ٻانهي خان شيخ جي سهيڙيل شاهه لطيف جي ٽئين جلد ۾، سُر رامڪليءَ ۾ ٽيهن ڏينهن بابت بيت آهن (جلد ٽيون، ص:40-50).
 اهي بيت ڏيکارين ٿا ته هن، اهي ڏينهن جوڳين ساڻ ويهي جاڳيا ڇو جو پوريءَ پرک ڪرڻ ڌاران هو، ڪنهن جي صحبت ڪرڻ وارو نه هو.
اهڙيءَ طرح جڏهن خاطري ٿيس ته اهي برابر ڪامل جوڳي آهن ۽ سندن صحبت مان فيض رسندو، تڏهن نه رڳو سندن ساراهه ڪيائين، پر گنجي ٽڪر جا گڻ به ڳايائين:

(شاهواڻي، غلام محمد، (2005ع)، ’شاهه جو رسالو‘،  سُر کاهوڙي، داستان 2، بيت 9، ص:754)

هنگلاج ويندي:

(شاهواڻي، غلام محمد، (2005ع)، ’شاهه جو رسالو‘،  سُر رامڪلي، داستان 3، بيت 8، ص:791)
حيدرآباد ۾، گنجي ٽڪر وٽ جيڪي جوڳي شاهه لطيف کي گڏيا، تن بابت چوي ٿو ته، منهنجي ملاقات انهن جوڳين سان ٿي، جن جي اٺئي پهر، نانيءَ (هنگلاج) ڏي نهار هئي، يعني کين اوڏهين هلڻ جو اونو هو. اتي پاڻ به هنگلاج هلڻ لاءِ دل ٻڌائين ۽ سائينءَ در سوال ڪيائين ته شل آءٌ انهن جي سنگ ۾ رچي ريٽو ٿيان:

(شاهواڻي، غلام محمد، (2005ع)، ’شاهه جو رسالو‘،  سُر پورب، داستان 1، وائي-1، ص:843-844)
هيءَ، سر پورب جي وائي آهي، جنهن ۾ شاهه لطيف چوي ٿو ته آءٌ پاڻمرادو جوڳين جي پٺيان ڪاهي ڪونه پيس، پر هنن پاڻ مون کي هنگلاج هلڻ لاءِ چيو. اهو پاسو اڳي منهنجو ڏٺل ئي ڪونه هو، اِهو سامين ڏيکاريم. رسالي مان هيءَ ڳالهه به ظاهر آهي ته، شاهه لطيف سمجھيو ٿي ته، اهو ڪشالي جو پنڌ آهي ته به هنگلاج هلڻ جا ڏک ڏاکڙا قبول ڪيائين.
هنگلاج جو تيرٿ، هڪ فقيراڻو تيرٿ آهي، جيڪي جوڳي، ساڌو، سنت، عامل ۽ ڀائيبند اوڏانهن ويندا آهن، سي زالين مڙسين، ٻارين ٻچين گيڙوءَ رتا ڪپڙا ڪري ويندا آهن. شاهه لطيف سان جيڪي جوڳي هئا، تن کي ته اڳيئي ڀُڳَئُون ويس هوندو، پر کيس به ضرور اهڙي پوشاڪ ڍڪڻي پيئي هوندي. هن ڳالهه جو ذڪر سُرسسئي آبريءَ ۾ هن طرح ڪيو اٿس:

(شاهواڻي، غلام محمد، (2005ع)، ’شاهه جو رسالو‘،  سُر آبري، داستان 4، بيت 10، ص: 299)
شاهه لطيف جي گيڙوءَ رتي ڪفني ليڙون ٿيل حالت ۾ اڃا تائين درگاهه جي گادي نشين وٽ محفوظ آهي.
ڪَڇي ڪاڇوٽِي، نانگَنِ ٻَڌِي نِينهن جي.

(شاهواڻي، غلام محمد، (2005ع)، ’شاهه جو رسالو‘،  سُر رامڪلي، داستان 9، بيت 7، ص: 818)
هن مان سمجھجي ٿو، ته ان وقت لانگوٽ به چاڙهيو هئائين. انهن جوڳين سان گڏجي شاهه لطيف پنهنجي وطن جا وڻ ڇڏي، دنيوي لاڳاپا ٽوڙي، هڪ سنياسي ساڌوءَ جي ويس ۾، ڏونگر ڏورڻ لاءِ گنجي ٽڪر کان هنگلاج وڃڻ لاءِ ڪراچيءَ ڏانهن رُخ ڪيو.
جوڳين جا پيٽ هميشه ڪشيل هوندا هئا ۽ هو پنڌ ڪرڻ تي سدائين هريل هئا. جوڳين سان گڏ شاهه لطيف به پيادو روانو ٿيو، ۽ پوءِ هيٺين ماڳن تان ٿيندو، هنگلاج پهتو. انهن ماڳن جو ذڪر هن ريت آهي: ”
هيلايا ۽ ڪينجھر وٽان گذر:

(شاهواڻي، غلام محمد، (2005ع)، ’شاهه جو رسالو‘، سُر ڪاموڏ، داستان 2، بيت 4، ص:627)
شاهه جي رسالي ۾، گنجي ٽڪر کان پوءِ، ڪينجھر ڍنڍ جو نالو ڌيان ڇڪائي ٿو. ڪينجھر جو نالو، ٿورن بيتن ۾ آندل آهي جن مان سمجھي سگهجي ٿو ته شاهه لطيف، هنگلاج ڏانهن وڃڻ لاءِ ڪهڙي واٽ ورتي هئي. هيءَ جوڳين جي جاٽ، گنجي ٽڪر کان هيلاين ڏانهن رواني ٿي. هن وقت هيلاين وڃڻ لاءِ ٺٽي کان حيدرآباد ويندڙ روڊ تي، 26 ڪلوميٽر اولهائين ڏاکڻي ڪُنڊ تي نئشنل هاءِ وي کان منو ڪلوميٽر پري هڪ ٽڪري آهي، جنهن جي ڊيگهه ويڪر لڳ ڀڳ ٻه ڪلوميٽر کن ٿيندي، ان کي اڄ به هيلاين جي ٽڪري ڪوٺيو ٿو وڃي. هيءَ ٽڪري، ڊيگهه ۾ هڪ ڪلوميٽر تي پکڙيل آهي. هن ٽڪريءَ تي قديم دؤر جون چٽساليءَ واريون ۽ ساديون قبرون به آهن. ٽڪريءَ جي ڳچ حصّي تي قبرون پکڙيل آهن. ڪن قبرن تي ٽي ساڍا ٽي فوٽ ڊگها پٿر اُڀا ٿيل آهن. ٽڪريءَ تي ڳوٺ يوسف هيلايو آهي، ڳوٺ جي اندر پٿر جون گهاڙي قبرون آهن، جن کي ’هندورو پير‘ جي نالي سڏين. اهي قبرون به مٿان ڊهي چڪيون آهن ۽ هيٺيون حصو هندوري نما بچيل آهي. هن تر ۾ اها ڳالهه عام اهي ته هتان ئي شاهه لطيف جي واٽ آهي، ڪي ماڻهو ان هندوري پير جي ڀرسان هڪ ٿلهي نما صاف ٿيل جاءِ کي ’شاهه جو تڪيو‘ به سڏين ٿا، ته ڪينجهر تي ڀيرو ڪندي هتي ترسندو هو. هن جُوءِ ۾ ٿوهر جا وڻ به آهن، پر ٽڪريءَ تي ڪوبه ٿوهر جو وڻ ڪونهي. شاهه لطيف ان لاءِ هتي عام روايت آهي ته، شاهه لطيف جي سٿڻ انهي ٿوهر جي وڻ ۾ اٽڪي انگجي پيئي هئي. ٽڪريءَ جي مٿاڇري تي هن وقت ڳوٺ جي آبادي وڌندي پئي وڃي، آهستي آهستي قبرون گهرن جي اڱڻن جي هيٺيان اينديون وڃن، تازو ڳوٺ جي چڱي مڙس جي ٺهيل ٺاهوڪي اوطاق به ڪيئي قبرون ڳڙڪائي وئي آهي.
’هيلايا‘واري ٽڪريءَ جو اشاري طور ذڪر شاهه لطيف مٿئين بيت جي پهرين سٽ ۾ ڪيو آهي. چوي ٿو ته هيٺ جر (جل) يعني پاڻي آهي، يعني هيلاين واري ٽڪريءَ جي هيٺان ڪينجھر ڍنڍ پيئي وهي، مٿي يعني هيلاين واري ٽڪريءَ جي مٿان، ڪنڊيءَ جي وڻن ۾ سڱر به آهي، جيئن ته ڪنڊيءَ جي وڻ جي ٻور کي ’مُڃر‘ چئبو آهي. ٻئي ’پاسي ۾ وڻراهه‘، يعني وڻڪار جو ذڪر آهي. اهڙيءَ طرح ٻيءَ مصرع ۾ تماچيءَ جي ڳالهه ڪئي اٿس. سما گهراڻي جي ڄامن، جن سنڌ تي راڄ ڪيو، تن مان هڪ ڄام تماچي هو. هن حاڪم، پنهنجي لاءِ ڪينجھر ڍنڍ جي ڀرسان، هيلاين واري ٽڪريءَ تي هڪ عاليشان ماڙي جوڙائي هئي. شاهه لطيف اها ماڙي ضرور ڏٺي هوندي، ڇاڪاڻ ته اها ويجھڙائيءَ واري عرصي ۾ ڀڄي ڀُري وئي، پر اتي جا وڏڙا اُن ماڙيءَ جي ڪن آثارن جو ذڪر ڪن ٿا، اُن جا نشان ڪينجهر جي بند جي ڀرسان اوڀر واري پاسي اڄ به ڏسي سگهجن ٿا، شاهه لطيف به ان ماڙيءَ جو ذڪر ڪيو آهي:
ماڙِيءَ چَڙهِئو مي، ٿي هَڻي حرف حساب جو.

(شيخ، ٻانهون خان، (2002ع)، ’شاهه جو رسالو‘، سُر ڪاموڏ، جلدٽئو، داستان 1، بيت 8، ص: 533)
ڄام تماچي، مهاڻن جي نوريءَ نالي هڪ نماڻي گندري پرڻيو هو. سندن ذڪر ڪندي شاهه لطيف چوي ٿو، ته سنڌ جي حاڪم جي مهاڻن سان مائٽي ٿي، ته ننڍي وڏي گنڌري (مُهاڻي) جي هيلاين واري ماڙيءَ تي ڌم مچي وئي هئي يعني اتي بنا جهلپل جي اينديون وينديون هيون. انهيءَ عاشقاڻي قصي بابت شاهه لطيف سُر ڪاموڏ ۾ ڪيترائي بيت چيا، پوءِ سُر ڪارايل ۾ به، ڪينجھر ڍنڍ جي ڪنڌيءَ وٽ گهمندي جيڪي ڪجھ ڏٺو اٿس، تنهن جو به ذڪر ڪيو اٿس. مثلاً: ڪنول گلن ۾ ڀؤنر جو واسو، درياهي پکين جو مڇي مارڻ، پارهيڙين جو پکين ڦاسائڻ لاءِ پهه ڪرڻ ۽ پکين جو ڍٻيءَ ۾ ڍير ٿيڻ، انهن مڙني ڳالهين بابت ٿورا پر نهايت وڻندڙ بيت چيا اٿس. اهڙيءَ طرح ڪينجھر ڍنڍ تي هر ڪا ڳالهه جاچيندو، ٺٽي ڏانهن روانو ٿيو.

ٺٽي وٽان گذر:
سنڌ ۾ جڏهن سمن جي صاحبي هئي، تڏهن سندن گاديءَ جو هنڌ پهريائين ساموئي نگر هو. اڄ اهو هڪ ننڍڙو ڳوٺ آهي، جو مڪلي ٽڪريءَ جي اتر طرف، بنهه ڇيڙي تي آهي، مڪليءَ جي ٽڪريءَ تي ئي ڄام نظام الدين ۽ مائي مڪليءَ جي مزارن جي وچ واري ايراضيءَ ۾، پٿر جو هڪ چبوترو ٺهيل آهي، جنهن ۾ ٻه وڏيون قبرون ۽ هڪ ننڍڙي قبر آهي، اهي نوري ۽ ڄام تماچيءَ جون قبرون چيون وڃن ٿيون.
’ساموئيءَ‘ کان پوءِ، گاديءَ جو هنڌ ’ڪلان ڪوٽ‘ ٿيو، جنهن کي ’تغلق آباد‘ به سڏيندا هئا، ڪلان ڪوٽ جا آثار هن وقت مڪلي - غلام الله روڊ تي، مڪلي کان ٽي کن ڪلوميٽر ڏکڻ طرف، لڳ ڀڳ ستر کن ايڪڙن ۾ ڏسي سگهجن ٿا. هتي چوڌاري ڊٺل ڪوٽ جا نشان، اندر سرن وارين ڍٺل جاين جا نشان به آهن، هن ڪوٽ جي اتر ۾، هاڻي سينٽرل جيل ٺٽو ٺهي رهيو آهي.
ان کان پوءِ، ٺٽي جو شهر سومرا دؤر ۾ سن 1340ع ڌاري ٻڌو ويو. ٺٽي پاسي، سنڌو نديءَ ۾ واڳون ۽ سيسار جام  هوندا هئا ۽ بگهياڙ واهه ته ڄڻ واڳن جو گهر هو. شاهه لطيف کي انهن مڪاني حالتن جي سُڌ هئي، تنهن ڪري سُر سهڻيءَ ۾ واڳن، سيسارن، مَڇن وغيره جو ذڪر ڪيو اٿس.
ٺٽي کان گُجي ڏانهن شاهي رستو وڃي ٿي. گُجي کان اٽڪل 20 ڪلوميٽر پري گهاري جو شهر آباد آهي، هي شهر ميرپور ساڪري تعلقي ۾ آهي. شاهه لطيف انهيءَ واٽ جو ڪوبه ذڪر ڪونه ڪيو آهي، پر گهاري کان ٿورو ئي اڳتي ڀنڀور اچي ٿو، جنهن جو پيرائتو ذڪر ڪري ٿو.

ڀنڀور وٽان گذر:
ڀنڀور، ميرپور ساڪري تعلقي ۾ آهي، ۽ گهاري شهر کان اٽڪل 8 ڪلوميٽر پري اولهه طرف واقع آهي. هيءُ اڳي هڪ وسندڙ شهر هو. هاڻ اهو شهر ويران ٿيو پيو آهي. لوڪ داستان جي ڪن روايتن موجب هيءُ اهو ساڳيو شهر آهي، جنهن ۾ سسئي، محمد کٽيءَ جي گهر نپني هئي ۽ پنهونءَ سان پرڻي هئي. سسئي ۽ پنهونءَ جي پريت سببان اڄ به ڪيترائي ماڻهو، انهيءَ هنڌ جي زيارت ڪرڻ ايندا آهن.
شاهه لطيف ٻين ڪردارن بابت به گھڻا ئي بيت چيا آهن، پر جيترو ڪلام سسئيءَ بابت چيو اٿس، اوترو ٻئي ڪنهن به ڪردار بنسبت ڪونه چيو اٿس. اِن لاءِ ٻه سبب آهن. پهريون ۽ مکيه سبب هي آهي ته شاهه لطيف جي دل جون حالتون سسئيءَ جي حالتن سان بلڪل ٺهڪي ٿي آيون. سسئي پنهونءَ جي طالب هئي ۽ شاهه لطيف به ساڳي مجازي ڪيفيت مان گذرڻ کان پوءِ وڃي جوڳين سامين وٽ پهتو هو ۽ سندن صحبت ۾ حق جي تلاش ۾ نڪري پيو هو. انهي ڪري ئي ڪفني پهري، جوڳين سان گڏ، جوڳ پچائڻ نڪتو هو. اهڙيءَ طرح هنن ٻنهيءَ جون حالتون هڪٻئي سان گهڻو ملي ٿي آيون، تنهن ڪري ئي شاهه لطيف، پنهنجي سڪ ۽ درد جا داستان گهڻو تڻو سسئيءَ جي واتان چوايا آهن.
ٻيو مکيه سبب هي هو ته ڪيچ ڏانهن وڃڻ لاءِ جيڪا واٽ سسئيءَ ورتي هئي، اُها ئي واٽ گهڻو ڪري شاهه لطيف کي لاهوت ۽ هنگلاج ڏانهن وڃڻ لاءِ وٺڻي پيئي هئي. اهو جبلن جو پنڌ نهايت ئي اڻانگو آهي. شاهه لطيف، ڏونگرن جا اهي ڏاکڙا پاڻ ڏٺا ۽ سَٺا، ته وِک وِک تي سسئي ياد آئي اٿس ۽ ڪوهستان جي ڪوهسارن جي ڪشالي واري پنڌ جو سمورو احوال، ان جي واتان چوايو اٿس. جن جي ڪري شاهه لطيف ٻين ڪردارن بابت هڪ هڪ سُر، پر سسئي بابت پنج سُر چيا آهن.
سسئي، پنهنجي پنهونءَ لاءِ جوڳياڻي بڻجي، ڀنڀور کان ملير وئي ۽ اتان ’مَيي جبل کان ٿيندي، لوهارڪي لنگھ‘ واري واٽ وٺي حب ندي اُڪري، پٻ جبل واري پاسي وئي هئي. شاهه لطيف به ڀنڀور کان ملير ڏي آيو آهي ته، اُتي جي مينديءَ جو ذڪر ڪيو اٿس. ملير جي ميندي اڳي مشهور هوندي هئي.
’لائينديس لڱن کي، مليران ميندي.‘

(شاهواڻي، غلام محمد، (2005ع)، ’شاهه جو رسالو‘، سُر حسيني، داستان 12، بيت 34، ص: 490)

ڪلاچيءَ (ڪراچي) وٽان گذر:
ڪراچيءَ ۾، ڪياماڙيءَ جي ويجھو، اڳي هڪ وڏو ڪُن هوندو هو، جنهن کي ’ڪلاچيءَ جو ڪُن‘ ڪري سڏيندا هئا. انهيءَ ڪُن ۾ هڪ وڏو مانگر مڇ رهندو هو، جنهن مورڙي نالي هڪ مهاڻي جا ڇهه ڀائر ڳهي ڇڏيا هئا، پر آخر مورڙي ان کي ماريو ۽ ڀائرن جو بدلو ورتو. شاهه لطيف انهيءَ ڳالهه بابت بيت چوندي، هن قهري ڪُن جو ذڪر هن طرح ڪيو اٿس:


(شاهواڻي، غلام محمد، (2005ع)، ’شاهه جو رسالو‘، سُر گھاتو، داستان 1، بيت 4، ص:632)
شاهه لطيف جڏهن ڪراچيءَ وٽان لانگهائو ٿيو، ته ان وقت ڪلاچيءَ جو ڪُن مشهور هو ۽ اتي فقط هڪ ڳوٺڙو هو، جنهن ۾ مهاڻا رهندا هئا. سيٺ نائون مل ڀوڄواڻيءَ پنهنجي حياتيءَ جي احوال ۾ ڄاڻايو آهي ته: ”ڪراچيءَ جو شهر، 1769ع ۾ وسيو“. جيئن ته شاهه لطيف 1689ع ۾ ڄائو ۽ ايڪيهن ورهين جي عمر ۾، يعني 1710ع ڌاري جوڳين سان گڏ، هنگلاج ويو هو، ان وقت اڃا ڪراچيءَ جو شهر ٻَڌل نه هو.

حَبُ ندي:
حب ندي، ڪراچيءَ کان اٽڪل 22 ڪلوميٽر پري آهي. اها ندي، پٻ جبل جي اتر واريءَ قطار وٽان، بلوچستان جي حد مان هلي، اٽڪل 386 ڪلوميٽرن تائين پنهنجو گس ٺاهيندي، ڪراچيءَ جي اولهه طرف سمنڊ ۾ ڇوڙ ڪري ٿي.
هنگلاج ڏانهن وڃڻ لاءِ حب کان وِندر وارو رستو وٺڻو پوي ٿو. هن وقت اهو رستو پڪو ٺاهيو ويو آهي ۽ ان تان موٽر گاڏين ذريعي هنگلاج وڃي سگهجي ٿو. هنگلاج طرف پنڌ وڃڻ وارا جاٽي، ڪراچيءَ مان نڪرڻ مهل، هڪ پيادو پاڻ سان کڻندا هئا، جنهن کي ’اڳوئو‘ يا ’بورائو‘ يعني ’اڳواڻ‘ ڪوٺيندا هئا. ان، ’اڳوئي‘ پٺيان سڄو ٽولو هلندو هو. اها هڪ جھوني رسم هوندي هئي جا پنڌ ويندڙ اڃا نباهيندا اچن. شاهه لطيف سُر حسينيءَ ۾ ’بورائي‘ جو ذڪر ڪيو آهي. سسئيءَ کي صلاح طور چيو اٿس ته:

(شاهواڻي، غلام محمد، (2005ع)، ’شاهه جو رسالو‘، سُر حسيني، داستان 12، بيت 25، ص: 489)
ڪراچيءَ کان هنگلاج، اٽڪل 300 کن ڪلوميٽر پري آهي، تنهن ڪري جاٽين کي ضرور منزلون ڪرڻيون پون ٿيون. هن تر جا ماڻهو، ’منزل‘ بدران عام طرح ’پاڻو‘ لفظ ڪم آڻيندا آهن. ’پاڻو‘ معنيٰ جتي ماني پاڻي يا چٻو چورو ڪجي. هنگلاج جا جاٽي، پهريون پاڻو، حب نديءَ تي ڪندا آهن. رسالي جي سُر آبريءَ ۾، شاهه لطيف سسئيءَ جي واتان چوايو آهي ته:


(شاهواڻي، غلام محمد، (2005ع)، ’شاهه جو رسالو‘، سسئي آبري، داستان 2، بيت 7، ص: 290)
هن مان معلوم ٿئي ٿو ته اهو ’پاڻو‘ لفظ هن تر ۾ عام هو. شاهه لطيف حب واري پاسي ’روجھ‘ جانور جو ذڪر به آندو آهي:


(شاهواڻي، غلام محمد، (2005ع)، ’شاهه جو رسالو‘، سُر ديسي، داستان 5، بيت 3، ص: 396)
روجھ هڪ جابلو ڳئون آهي، جنهن جي پيرن واري مٿين کل، اَٰڇسري هوندي آهي. حب نديءَ واري پاسي تنهن وقت روجھ هوندا هئا، جيڪي اڪثر رات جي وقت حب نديءَ مان اچي پاڻي پيئندا هئا. هن وقت هن سڄي تر ۾ روجھ يا جهنگلي ڳئون سپجي به ڪانه، باقي حب جي ٻنهي پاسن واري جهنگ ۽ ننڍين ماٿرين ۾ ڳاڙهو هرڻ ملي ٿو ۽ سامهونءَ وارن جبلن ۾ جهنگلي ٻڪر (Sindh) ۽ جهنگلي گهٽو (Wild Sheep) جھجھي تعداد ۾ هوندا آهن، جيڪي ڏڪار واري حالت ۾، جبلن مان لهي، حب نديءَ جي ڊهن مان پاڻي پيئندا آهن. اهڙيءَ طرح شاهه لطيف، بيتن وسيلي پنهنجي سفر جو ٿورو ٿورو احوال ڏنو آهي.

(شاهواڻي، غلام محمد، (2005ع)، ’شاهه جو رسالو‘، سُر ديسي، داستان، بيت 21، ص:389)
هنگلاج جا پانڌيئڙا، حب نديءَ کان پوءِ ڀواڻيءَ (ديوي) جي کوهيءَ تي منزل ڪندا آهن. هتي ڀواڻيءَ جو ڪو مندر ڪونهي، باقي هڪ ڌرمشالا ٺهيل آهي، جنهن ۾ مسافر رهندا آهن. شاهه لطيف انهيءَ منزل جو اشارو ڪونه ڪيو آهي، باقي ڀواڻيءَ کان پوءِ واٽ تي جيڪي ور ۽ وراڪا آهن، تن جو مٿينءَ مصرع ۾ ذڪر ڪيو اٿس. انهيءَ هنڌ کي عام طرح ’گهٽيڪ/گھٽيڪا‘ چوندا آهن. اها سموري واٽ اهڙي ته سوڙهي ۽ ورن وڪڙن واري آهي، جو جيڪڏهن هڪ قافلو، هنگلاج پيو ويندو آهي ۽ ٻيو پريان پيو ايندو آهي، ته پريان ئي هڪ ٻئي کي هڪل ڪري بيهاري ڇڏيندا آهن، ته اول هڪ قافلو لنگهي وڃي، ته پوءِ ٻئي جي لنگهڻ لاءِ جاءِ ٿئي. شاهه لطيف، انهي سوڙهي واٽ کي ’سوڙهي سڳر‘ به ڪوٺيو آهي. جن بيتن ۾ شاهه لطيف اِهي لفظ ڪم آندا آهن، تن جي چوڻ جو خيال هنن ’گهٽيڪ‘ مان لنگهندي آيو ٿو ڏسجيس. مٿينءَ مصرع ۾، ’لکين آڏا لڪ‘ چيو اٿس. اهو ان ڪري جو گهٽيڪ مان نڪربو ته، اول مٿانهون پٽ ايندو آهي، بَدوڪُ لَڪُ. بَدوڪُ لڪ جو نظارو نهايت وڻندڙ آهي. هتي قدرتي طرح هڪ ٽڪري، جبلن جي قطار کان ڇڄي، ڌار ٿي بيٺل آهي. پريان سمنڊ نظر اچي ٿو. بدوڪ لڪ جي ويجھو ڪجھ کوهيون هيون جي ’سيتا ماتا‘ جون کوهيون سڏجن ٿيون. هن وقت اهي کوهيون ختم ٿي چڪيون آهن.

وِندُرَ تان ور:
هيجُ نه هوندو جن، سي ڪيئن وِندُر وينديُون.

(شاهواڻي، غلام محمد، (2005ع)، ’شاهه جو رسالو‘، سُر آبري، داستان 4، بيت 1، ص: 297)
’وندر‘ هڪ نئن جو نالو آهي، جا پٻ جبل مان نڪري، اٽڪل 125 ڪلوميٽر وهي، سون مياڻيءَ جي ڏاکڻي پاسي عربي سمنڊ ۾ اچي ڇوڙ ڪري ٿي.
حب نديءَ کان وندر ڏانهن وڃبو ته اول کارڙي ناڪو ايندو. انهيءَ ناڪي تي لس ٻيلي جي ڄام جا ملازم هنگلاج جي پانڌيئڙن جو سامان کولائي ڏسندا هئا، جيڪي ڪپڙا بُت تي پيل هوندا هئن، تن تي محصول نه هوندو هو، باقي ٻيا وڳا توڙي سيڌو سامان ۽ مٺايون، تن سڀنيءَ تي کين محصول ڏيڻو پوندو هو. شاهه لطيف وٽ رڳو سڪ جو سمر هو، تنهن ڪري هن کي سڀ محصول معاف هئا.
کارڙي ناڪي کان پوءِ واٽ تي هڪ هنڌ ٿوري باغات هئي. اتي جيڪي وڻ آهن، تن ۾ انب جا وڻ گهڻا هئا، تنهن ڪري انهي هنڌ کي ’انبي‘ يا ’انباولي‘ سڏيندا هئا. وندر نئن انهي انباولي ۽ سون مياڻيءَ جي وچ ۾ آهي. هن وقت انباوليءَ جو ڪوبه نالو نشان ڪونهي، سون مياڻي ان ئي نالي سان سڏجي ٿي. وندر کان سون مياڻي اٽڪل 10 ڪلوميٽر پري آهي. سون مياڻيءَ کان اٽڪل 20 ڪلوميٽر پنڌ تي اتر طرف هڪ ڊٺل قلعي جا نشان ڏسڻ ۾ اچن ٿا. انهيءَ قلعي کي ’بالاوارو ڪوٽ‘ ڪري چيو وڃي ٿو. ڪئپٽن هارٽ سون مياڻيبندر جو احوال ڏيندي ڄاڻايو آهي ته اڳي هن پاسي سامونڊي ڦورن رڻ ٻاري ڏنو هو. چورن تي چوڪسي ڪرڻ لاءِ اِهو ڪوٽ جوڙايو ويو هو، جنهن ۾ چوڪيدار، رات ڏينهن پهرو ڏيندا هئا. ان ڪوٽ کان اٽڪل 4 ڪلوميٽر اترئين پاسي، هڪ وڏو گهاڙي قبرستان آهي، جنهن ۾ 500 کن گهاڙي قبرون، ثابت حالت ۾ موجود آهن، جن مان 80 سيڪڙو قبرن تي نالا به نروار آهن، جي آسانيءَ سان پڙهي سگهجن ٿا.
سون مياڻيءَ ۾، هنگلاج جي پانڌيئڙن کان محصول ورتو ويندو هو، جنهن مان لس ٻيلي جي ڄام کي سالياني اُپت ٿيندي هئي. اهو محصول نياڻين ۽ فقيرن کان ڪونه ورتو ويندو هو، تنهن ڪري شاهه لطيف کي هي سونگ به ڪونه ڀرڻو پيو هوندو.

گرو چيلي جو رڻ لتاڙڻ:
سون مياڻيءَ کان 16 ڪلوميٽر اولهه طرف، هنگلاج واري واٽ تي هڪ رڻ آهي، جنهن کي ’گرو چيلي جو رڻ‘ چون ٿا. انهيءَ رڻ جي حوالي سان، روايت مشهور آهي ته، هڪ گرو پنهنجي چيلي سان گڏجي، هنگلاج ڀيٽڻ ٿي ويو. جڏهن ٻئي هن هنڌ آيا، تڏهن اڃ اچي عاجز ڪين. هنگلاج جي واٽ تي ٻين سڀني منزلن تي پاڻي ملي سگهي ٿو، پر هتي رڳو سڃ ئي سڃ آهي. هنن ٻنهيءَ کي اڃ اهڙو ته عاجز ڪيو، جو اُهي ماندا ٿي ڪري پيا ۽ اتي ئي ڦٿڪي ڦٿڪي مري ويا. انهيءَ اتفاق ٿيڻ کان پوءِ، هي رڻ سندن نالي پٺيان سڏجي ٿو. جيئن شاهه لطيف هيٺئين بيت ۾ اشاري طور اهڙو ذڪر ڪيو آهي:


(شيخ، ٻانهون خان، (2012ع)، ’شاهه جو رسالو‘، جلد ٽئو، سُر رامڪلي، داستان 6، بيت 19، ص:79-80)
هن بيت جون سڀ حقيقتون، گرو چيلي واري رڻ ۾ اڄ به اکين سان ڏسي سگهجن ٿيون. هتي سُڃ ئي سُڃ آهي ۽ چؤطرف سڌو سنواٽو پوٺو آهي، جتي سال جا ڇهه مهينا لُڪ لڳي ٿي، جي مُند جو مينهن نه پوي ته پوءِ اها لُڪ سڄو سال به پيئي لڳندي آهي، جتي رُڃ پيئي واڪا ڪندي آهي ۽ هتي پاڻي پري پري تائين ڪونهي، تنهن ڪري اڃ مرڻ جو امڪان هن وقت به موجود آهي.


(شاهواڻي، غلام محمد، (2005ع)، ’شاهه جو رسالو‘، سُر معذوري، داستان 3، بيت 4، ص:353)
گرو چيلي واري رڻ مان رائو ۽ رُڃ جھاڳي، اڳڀرو ٿبو ته ڦوڙ ندي ايندي، جا چوماسي ۾ ڀرجي وهندي آهي. هيءَ اها ساڳي ندي  آهي، جنهن جي اُٿل سببان، سسئي اڳڀرو وڌي ڪين سگهي هئي، جنهن ڪري موٽي پٻوڻي ناڪي ڏانهن وئي هئي. اها ندي هاڙهي جبل جي پڇڙيءَ وٽان وَهي ٿي.
هاڙهو جبل لس ٻيلي کان ٿيندو، ڦوڙ نديءَ وٽ اچي کُٽي ٿو. هتان ٿورو اڳتي هڪ ڪلراٺو ميدان آهي، جنهن کي ’چندر ڪوپ‘ چون ٿا. چندر ڪوپ وارا سڀ کوهه، ڪنهن ماڻهوءَ جا کوٽيل نه آهن، پر قدرتي طرح پيدا ٿيل آهن، جنهن ڪري ڌيان ڇڪائين ٿا. ڪئپٽن هارٽ، سون مياڻي بندر جو ذڪر ڪندي ڄاڻائي ٿو ته، چندر ڪوپ، جُملي ارڙهن آهن، جن مان ست هتي آهن ۽ يارهن مڪران طرف، ڪيچ ۽ گوادر جي وچ ۾ آهن، هن پَٽ ۾ سڀني ذاتين وارا، انهن کي عام طرح ’راجا چندر جا ڪوپ‘ سڏين ٿا. ان علائقي ۾ ڪوپ معني کوهه. هن پَٽ وارا ٻيا کوهه سڪي ويا آهن، جيڪي هن وقت سرسائي مٽيءَ جا وڏا دڙا آهن، پر منجهائن اڃا به هڪ ڪوپ، وڏي دڙي جي صورت ۾ اٽڪل 200 فوٽ اوچائي تي موجود آهي، جنهن جي مٿئينءَ چوٽيءَ مان دونهاٽيل مٽيءَ جو ڳارو، اُٻڙڪا ڏيئي نڪري پيو. هنگلاج جا جاٽي پنهنجون آسون اميدون پوريون ٿيڻ لاءِ، هن کوهه ۾ اڄ تائين به اچي ناريل وجهندا آهن. هن ڪوپ کان سمنڊ 10 کن ڪلوميٽر پرتي آهي.
ڪاڪي ڀيرو مل جي چواڻي ته: ”چندر ڪوپ وٽ ڪاري گپ لڳي پيئي آهي. انهيءَ گپ جا تهن جا تهه، هڪ ٻئي مٿان ڄمي، ايڏا وڏا دڙا ٿي ويا آهن، جو ٻه ٽي دڙا چوماڙ جيترا اونچا ٿيندا. هتي رکي رکي پاڻمرادو ڪي آواز ٿيندا آهن، ته جاٽي چون ته هنگلاج ٿي ٻولي! اهي آواز جيڪڏهن ٻڌڻ ۾ نه اچن ته چون ته اسان جو تيرٿ قبول نه پيو!“ (ڀيرومل، 1989ع، ص: 33) انهن آوازن جي باري ۾، ڪاڪو ڀيرومل اڳتي لکي ٿو ته: ”هاڙهي جبل جي هڪ شاخ جي پاڙ ۾، ڪيترائي ننڍا سوراخ آهن، جي بلڪل اونها آهن ۽ شايد پريان سمنڊ تائين وڃي پهتا آهن. انهن سوراخن مان رکي رکي بڙ بڙ جھڙا آواز اچن ٿا. اهي آواز نه رڳو سمنڊ جي وير چڙهڻ مهل، پر پوءِ به رکي رکي پيا اچن؛ ڪڏهن ته ڪيترو وقت به ٻڌڻ ۾ ڪونه اچن، شايد جنهن وقت سوراخن ۾ هوا زور ڀري ٿي، تنهن مهل اهي آواز ٻڌڻ ۾ اچن ٿا.

’هنگلور‘ جنهن کي عام طرح ’هنگول‘ چون ٿا، سا هڪ ندي آهي، جا بلوچستان جي سڀني ندين ۾ وڏي آهي. اها ندي ٽي سئو اٺونجاهه ميلن ۾، ڪٿي غارن جي اندران ئي اندارن واٽ ڪري وهي ٿي، ۽ ڪٿي ماٿرين مان منهن ڪڍيو، پنهنجو پاڻ پَسائي ٿي ۽ آخر لس ٻيلي جي حد اندر، عربي سمنڊ ۾ اچي ڇوڙ ڪري ٿي. هاڙهي جبل جي اورئين پاسي آهي، هنگول ۽ پرئين پاسي اگهور. هنگلاج جا پانڌيئڙا چندر ڪوپ کان سنگل مان ٿيندا، اگهور تي ايندا آهن. ’سنگل‘ نالي ٻه مڪان آهن، هڪ وڏو سنگل ۽ ٻيو ننڍو سنگل سڏجي ٿو. هي ٻئي منزل گاهه آهن.
’اگهور‘ هڪ ندي آهي، جا ٻن جبلن جي وچ مان وهي ٿي. انهن جبلن مان هڪ جو نالو ’جيءِ‘ ۽ ٻِئي جو ’وِجيءِ‘ آهي. پراڻن پٽاندر جيءِ ۽ وجيءِ ٻه وڏا ’دئت‘ هئا، جن کي ديويءَ ماريو هو.
هنگول ۽ اگهور ندين جي نزديڪ ’آشاپور‘ نالي مڪان ۾، ڪاليءَ جو آستان آهي ۽ ان جي پريان ڏيڍ ڪوهه کن پنڌ تي هنگلاج آهي.“ (ڀيرومل، 1989ع، ص: 34)

هنگلاج تي ڀيٽا ڏيڻ:
هنگلاج، ڪراچيءَ کان لڳ ڀڳ 300 ڪلوميٽرن جي مفاصلي تي، بلوچستان جي پهاڙن جي وچ ۾ واقع آهي. هنگلاج جو ٿانُ، هاڙهي جبل جي پاڙ وٽ هڪ غار ۾ آهي. غار، گهڻو هيٺ لاهيءَ تي نه،  پر مٿانهينءَ تي آهي ۽ اهڙو ڪشادو آهي، جو منجھس سؤَ ماڻهو، آرام سان رهي سگهن ٿا. انهي غار ۾، ڏکڻ  واري پاسي ٻه فوٽ کن ڊيگهه ويڪر وارو هڪ ٽُنگ آهي، جنهن کي شاهه لطيف جي دري چون ٿا، جنهن لاءِ مشهور آهي ته، شاهه لطيف هتان کان ٽُٻي هنئي هئي. هتي اڄ به ڪالي ديويءَ جي پٿر جي مورتي موجود آهي، جيڪا پَٽَ تي ستل آهي ۽ سڄي بُت تي ’سنڌور‘ لڳل اٿس. ديويءَ جي بُت تي، هندو ماڻهو، ’اکيو‘ ۽ ’ڇٽ‘ چاڙهيندا آهن. هتي پانڌيئڙا توڙي هنگلاج جا فقير، هر گهڙيءَ ديويءَ مٿان کير پيا اوتيندا هئا، ۽ اهو ڪڏهن به سڪڻ نه ڏيندا هئا، جي سُڪو ته چيو ويندو هو، ته ان ۾ سندن لاءِ چڱائي نه آهي، پر هاڻي ايئن ڪونهي. اهو کير ديويءَ مٿان اوتڻ واري رسم، هاڻي فقط ميلي جي ڏينهن ۾ ادا ڪئي ويندي آهي.
هنگلاج کي هندو ڌرم وارا، ديوي ماتا ’اَمبا‘ (اما) ۽ ٻين نالن سان سڏيندا آهن، پر مسلمان هن کي عام طرح ’نانيءَ‘ جي لقب سان ڪوٺيندا آهن. عام طرح ماءُ جي ماءُ کي به ناني چئبو آهي. هن صورت ۾ ناني ۽ ماتا، ساڳيءَ معنيٰ وارا لفظ آهن. هنگلاج جا مجاور مسلمان به آهن. سندن خيال آهي ته هنگلاج ناني، حضرت عليڪرم الله وجهہ جي دائي هئي.
هنگلاج جي ويجھو ٻيون به ننڍيون ننڍيون زيارتگاهون آهن ۽ هنگلاج جي زيارت لاءِ وڃڻ وارا انهن زيارتگاهن تي به ويندا آهن. هتي هر سال مارچ يا اپريل مهيني ۾ ميلو لڳندو آهي. هنگلاج ياترا تي اچڻ وارا ’اگوري‘ چَوارائيندا آهن. (شاهه لطيف هتي ٻه دفعا سير ڪرڻ آيل ٿو ڀانئجي.)

هنگلاج کان موٽندي:
روايتن ۾ اچي ٿو ته، شاهه لطيف ٻه ڀيرا هنگلاج ويو هو. سندس حياتيءَ جي احوال ۾ ڄاڻايل آهي ته، پوئين ڀيري هن اتي جوڳين جون ريتيون رسمون بجا نه آنديون، جنهن ڪري جوڳين سان ناسازي ٿي پيس ۽ کيس اڪيلو ئي موٽڻو پيو. پروفيسر ڀيرومل انهيءَ جو سبب ڄاڻائيندي لکيو آهي ته: ”هنگلاج جا جاٽي ڪراچيءَ کان وٺي چندرڪوپ تائين، اٺ ڏهه ڏينهن ساندهه ڏندڻ ڪونه ڪندا آهنءَ جو هن تيرٿ پرسڻ لاءِ پورو پورو اوڌوت ٿي هلڻو آهي. عجب ڪونهي جي شاههصاحب کي انهيءَ ڳالهه تان بڇان آئي هجي، ته اٺ ڏهه ڏينهن ساندهه ڏندڻ ڪرڻ ڌاران رهجي. ٻي ڳالهه ته جاٽي جيڪو ’اڳوئو‘ پاڻ سان کڻندا آهن، سو نه رڳو سونهون ٿي هلندو آهي، پر منزل منزل تي جاٽين کي ديويءَ جي پوڄا ڪرائيندو هلندو آهي، جنهن لاءِ کيس ڏکڻا ملند آهي. ٻين منزلن تي ته ننڍيون ننڍيون پوڄائون ڪن، پر چندرڪوپ ۽ هنگلاج تي وڏيون پوڄائون ڪندا آهن. شاهه صاحب وقتي پوڄائن ڪرڻ تي اعتراض آندو هجي. هي ڳالهيون هيڪاري ثابت ڪن ٿيون ته پاڻ جيتوڻيڪ هندو فقيرن سان رل مل ڪيائين ٿي، ته به پنهنجن اصولن تي اهڙو محڪم هو، جو جن جوڳين سان هيڏي پريت هيس، تن جي سنگت تان به آهون کنيائين. اهي جوڳي به شايد پنهنجي نالي سان هئا.  شاههصاحب سندن رسمن پٽاندر نه هليو، ته هو کيس اتي ئي ڇڏي، پاڻ رمندا رهيا. هن ايئن نٿي ڀانيو ته جوڳي اهڙا جُٺر ٿيندا جو کيس هيئن هيڪلو ڇڏي ويندا. سندس حياتيءَ جي احوال ۾ ڄاڻايل آهي ته هو پوءِ اڪيلو ئي اڪيلو لس ٻيلي مان ٿيندو، ٺٽي ڏي آيو.“(ڀيرمل، 1989ع، ص: 36) جوڳين کان وڇڙڻ مهل شاهه لطيف کي به ڏک ٿيو هو:


(شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 8، بيت 6، ص: 814)
انهن مصراعن مان لڳي ٿو ته، جوڳين قلات ڏانهن رُخ رکيو هوندو، جو ڪابل پاسي وڃڻو هئن. رسالي مان هيءَ ڳالهه به ظاهر آهي ته، شاهه لطيف پاڻ به اُتان اُها واٽ وٺي، ڳچ پنڌ تائين سندن پٺيان ويو هوندو ته، من ڪنهن مهل سندن ڪاوڙ ڍري ٿئي ۽ مون کي پاڻ سان وٺي هلن. اهو انومان ’وڻڪار‘ وارن بيتن مان ڪڍي سگهجي ٿو:
وَڏا وَڻَ وَڻِڪارَ جا، جِتِ جائُو جَمُرَ، جَرَ.

(شاهواڻي، غلام محمد، (2005ع)، ’شاهه جو رسالو‘، سُر آبري، داستان، بيت 8، ص: 291)
لس ٻيلي ۽ قلات جي وچ ۾، قلات رياست جو هڪ وڏو ڀاڱو ’جھالاوان‘ نالي آهي، جتي ساوڪ ۽ سرسبزي گهڻي آهي. انهيءَ علائقي جي جن ماٿرين ۾ وڏا چراگاهه آهن، تن مان هڪ جو نالو ’جائُو‘ آهي. اتي ’جائُو‘ نالي هڪ وڏو جبل به آهي، جنهن جي سلسلي جي قطار وارين چوٽين کي ’جھمر ۽ جر‘ جي نالي سڏيو ويندو آهي. سسئيءَ جي منزل، ڪيچ مڪران هُئي. ڪيچ مڪران، لس ٻيلي جي ڏکڻ الهندي پاسي آهي. ’جائو‘، لس ٻيلي جي بنهه اولهه ڏانهن ۽ ڪيچ کان گهڻو پري آهي. هن مان ظاهر آهي ته، شاهه لطيف پاڻ ان پاسي ويو هو، پر ظاهري سسئيءَ جو نالو کنيو اٿس.
’وڻڪار‘ جي وسندي، لس ٻيلي جي اتر اڀرندي طرف، کيرٿر جبلن جي قطار سان لڳ آهي. حاصل مطلب ته، شاهه لطيف جوڳين جي پٺيان قلات تائين ڪونه ويو هو، پر اڌ واٽ تي ’جائوءَ‘ تائين وڃي، پوءِ اڪيلو ئي اڪيلو جوڳين جي فراق ۾ جبل جھاڳيندو، لس ٻيلي آيو هو، ۽ اتان ڪراچيءَ ڏانهن موٽيو هو.

لاهوت لامڪان جي زيارت:
لاهوت لامڪان، ڪراچيءَ کان اٽڪل 125 کان 130ڪلوميٽر پري، پٻ جبل جي پيٽ ۾ واقع آهي. شاهه لطيف لاهوت لامڪان ويو هو، ۽ اتي چلو به ڪڍيو هئائين. اها جڳهه جتي شاهه لطيف چلو ڪڍيو هو، ان کي شاهه لطيف جي چلي طور محفوظ ڪيو ويو آهي.
شاهه لطيف جي حياتيءَ جي احوال ۾ ڄاڻايل آهي ته هڪ دفعي هن لاهوت لامڪان ڏانهن وڃڻ جي تياري ڪئي، ته سندس پيءُ شاهه حبيب منع ڪيس ۽ چيائينس ته انهي پاسي جن ڀوت ۽ نانگ بلائون آهن، ۽ رستي ۾ وڏي جاکوڙ ڪرڻي پوي ٿي، تنهن ڪري اوڏهين نه وڃ. 

(آڏواڻي، ڀيرومل مهرچند، (1989ع)،’لطيفي سئر‘، ص: 39)
شاهه لطيف جي حياتيءَ جي احوال ۾ ڄاڻايل آهي ته، هو ٻه دفعا هنگلاج ۽ لاهوت لامڪان ويو هو، جنهن مان پهريون دفعو هو، گنجي ٽڪر، ٺٽي ۽ ڪراچيءَ کان ٿيندو، هنگلاج ۽ لاهوتلامڪان ويو هو. جيئن ته هو جاکوڙ تي هريل هو، ۽ جبل جي ڪشالن جي پرواهه ڪانه هيس، تنهن ڪري هو گنجي ٽڪر کان ٿيندو، ٺٽي کان ڪراچيءَ ويو ۽ ڪراچيءَ کان لاهوت لامڪان ڏانهن وڃڻ لاءِ، منگهي پير وارو رستو ورتو هئائين. منگهي پير جون ٿڌي ۽ گرم پاڻي جون ڪُندرڪيون (چشما) ۽ اتي جا واڳو، شاهه لطيف کان گهڻا آڳاٽا ۽ قلندر لعل شهباز جي وقت جا آهن، تنهن ڪري سمجھجي ٿو ته شاهه لطيف، هتي جي درگاهه جي زيارت سان گڏ واڳن جو ديدار پڻ ضرور ڪيو هوندو.
منگهي پير کان حب ندي 40 ڪلوميٽر پري آهي. انهيءَ واٽ ۾ ڪيترائي ننڍا ڍورا آهن. حب ندي پار ڪرڻ واري لانگهي کي، لهاراڻي لنگهه/لنگهه لوهار به چون، جتان 40 ڪلوميٽرن جي مفاصلي تي، ٿاڻو ويراب آهي ۽ اتان 48 ڪلوميٽرن جي مفاصلي تي شاههبلاول نورانيءَ جي درگاهه آهي. شاهه بلاول نورانيءَ کان ٻه کنڪلوميٽر جابلو پنڌ ڪري، جبل جي مٿانهين چوٽيءَ تي پهچبو ته، مٿي هڪ غار ۾ لاهوتلامڪان جي زيارت آهي.
شاهه حبيب، هن واٽ جي تڪليفن بابت ذرو به وڌاءُ ڪونه ڪيو هو. هيءُ هڪ نهايت ئي اڻانگو پاسو آهي. واٽ تي جيڪي خوف ۽ خطرا آهن تن جي پروڙ پوءِ شاهه لطيف کي به پيئي، پاڻ چوي ٿو ته:
”چيتا چور چُنجن ۾، بَر ۾ بلائون.“


(آڏواڻي، ڀيرومل مهرچند، (1989ع)،’لطيفي سئر‘، ص: 40)
برن پٽن ۾ بلائون جتي ڪٿي آهن، ۽ پٻ جبل جي پاسي اڳي چيتا به هوندا هئا. هاڙهي جبل ڏانهن وري، بگهڙ ۽ هاتار جام ڏسڻ ۾ ايندا هئا، ۽ هينئر به آهن. شاهه حبيب ٻيو، جنن ڀوتن جو ذڪر ڪيو هو، سو ديون ۽ جنن ڀوتن جون ڳالهيون اڄ به شاهه بلاول نوراني ۽ لاهوت لامڪان واري پاسي عام ٻڌبيون آهن. هتي گوڪل ديو وارو آستان، اڄ به موجود آهي.
بلاول شاهه نورانيءَ واري پاسي اڳي، قدرتي پاڻيءَ جو چشمو وهندو هو، جو هاڻي جھڪو ٿي ويو آهي، جنهن تي انجير، کجي ۽ پِپر جا وڻ آهن. هن جابلو علائقي ۾، اها باغات ڪٿان آئي، تنهن بابت مختلف ڏندڪٿائون آهن، جن ۾ چيو وڃي ٿو ته شاهه بلاول جڏهن هتي آيو هو، تڏهن هيءَ باغات، ’گوڪل‘ نالي هڪ ديو جي قبضي ۾ هئي، جو هن ملڪ جو حاڪم هو، ۽ ڪيترائي ديو، سندس تابع هئا. شاهه بلاول هتي اچي، چلا ڪڍيا ۽ پنهنجيءَ عبادت جي زور تي، سڀني ديون کي هتان ڀڄائي ڪڍيائين، ۽ پاڻ اُتي ديرو ڄمائي ويهي رهيو. هن اولياءَ بابت وڌيڪ معلومات نٿي ملي، رڳو ايترو چيو وڃي ٿو ته هو، قلندر لعل شهباز جو همعصر هو. هن جي درگاهه پٻ جبل وٽ آهي، جتي هر سال رمضان جي مهيني جي نائين کان ٻارنهن تاريخ تائين ميلو لڳندو آهي، جيڪو ٽي ڏينهن ساندهه هلندو آهي، جنهن ۾ وڏي تعداد ۾ ماڻهو ايندا آهن.

شاهه لطيف جو لاهوت لامڪان ڏانهن سفر:
ناٿ پنٿي جوڳين جا ٽولا ۽ قافلا، ڀارت جي گجرات رياست جي ’هردوار‘ واري شهر جي مندرن وٽان، پنهنجي سفر جي شروعات ڪندا هئا. اهي سنڌ ۾ پهچي، پهرين ڪالي ديويءَ جي آستان، گنجي ٽڪر تي اچي، اُتي پنهنجو مٿو ٽيڪي رسمون ادا ڪري پوءِ، ٻن ٽولين ۾ ورهائجي ويندا هئا. هڪ ٽولي، مڪلي ٽڪريءَ تي موجود مندر وٽان ٿيندي، منگهي پير ۽ لنگهه لُهار واري واٽ وٺي، لاهوت لامڪان پهچندي هئي، ته ٻي ٽولي وري، سيوهڻ شريف کان بڊي جبل ۽ ڀِت جبل واري واٽ وٺي، لاهوت لامڪان طرف وڌندي هئي.
شاهه لطيف جي حياتيءَ جي احوال مان معلوم ٿو ٿئي ته هو ٻه ڀيرا هنگلاج ۽ لاهوت لامڪان طرف ويو هو، جنهن مان هڪ ڀيرو هو مڪلي ٽڪري ۽ ڪراچيءَ کان ٿيندو، هنگلاج ۽ پوءِ لاهوت لامڪان ويو هو؛ جڏهن ته ٻيو ڀيرو هو، سيوهڻ شريف کان ٿيندو، لاهوت ۽  پوءِ هنگلاج ويو هو. هن رستي تي شاهه لطيف جي نالي بڊي جبل کان الهندي طرف نئينگ نئين جي اُڀرنديئين ڪپ تي، شاهه جا ڪنڊا (هاڻي عليءَ جا ڪنڊا) نئينگ واري چشمي تي شاهه لطيف جي کروت (ننڍي مسجد)، حب نئين جي اُلهنديئين ڪپ تي ڳوٺ حاجي يوسف باريچي ۾، شاهه لطيف جي مسجد، شينهن لڪيءَ کان 10 ڪلوميٽر الهندي حَب ميڙا ڀورا لڪ وٽ، شاهه لطيف جي کوهي مشهور آهن. اڄ به هن رستي تان پيدل ويندڙ لاهوتي، انهن جاين جي زيارت ڪندا آهن. شاهه لطيف، پنهنجيءَ شاعريءَ ۾ هن رستي تي ايندڙ ڪنهن به ماڳ جو سنئون سڌو ذڪر ناهي ڪيو، پر سُر رامڪليءَ ۾، ڏينهن وارا بيت، جي ڪن رسالن ۾ ٻارنهن (12) ڏينهن تائين ته ڪن رسالن ۾ وري ٽيهن (30)  ڏينهن تائين به آهن، انهن بيتن کي علامتي حوالي سان، لاهوت ۽ هنگلاج ويندڙ سامين ۽ جوڳين سان ڀيٽيو وڃي ٿو. سيوهڻ شريف کان لاهوت لامڪان طرف وڃڻ جو سلسلو اڄ تائين جاري آهي. هاڻي به قلندر لعل شهباز جي سالياني ميلي جي پُڄاڻيءَ تي، هزارين لاهوتي، سيوهڻ شريف ۾ لال باغ کان پنهنجو سفر شروع ڪندا آهن. ان رستي کان پنڌ وڃڻ لاءِ، کين اڪثر ڪري ٻارهن سورهن ۽ ڪن لاهوتين کي ارڙهن ڏينهن به لڳن ٿا. لاهوتي پنهنجيءَ منزل تي پهچڻ لاءِ گهڻو ڪري ٻارهن يا سورنهن منزلن جو سفر ڪري لاهوت لامڪان پهچندا آهن. ان سفر ۾ کين جيڪي ڏکيائيون آڏو اينديون آهن ۽ ان وقت سندن دل جي جيڪا ڪيفيت هوندي آهي، ان جي عڪاسي شاهه لطيف جي هنن بيتن ۾ پڻ ملي ٿي، جيڪي هُن جي رسالي جي سُررامڪليءَ جي ٻئي داستان ۾ شامل آهن. انهن بيتن ۾، شاهه لطيف، سنياسين جي رنگ ۽ ڍنگ، لاهوتين جي پنڌ، ۽ عارفن جي عبادت ۽ رياضت، جوڳين جي همٿ، حوصلي جي لڳاتار سفر بابت، روز جو احوال بيان ڪيو آهي. شاهه لطيف جي انهن بيتن ۾ سڀني آدرشي انسانن جون نشانيون به واضح طور نظر اچن ٿيون.
شاهه لطيف ۽ قلندر لعل شهباز لاءِ اهو عام طور مشهور آهي ته لاهوت لامڪان ۾ سندس بيٺڪون ۽ چلا موجود آهن، جن جو سڀ لاهوتي اڃا تائين درشن ڪندا آهن. سيوهڻ شريف کان لاهوت لامڪان تائين پنڌ سفر جي انهن منزلن مان ٽي منزلون شاهه لطيف جي نالي سان اڄ تائين مشهور آهن. هڪ شاهه جي ڪنڊن واري منزل، ٻي شاهه لطيف جي مسجد واري منزل، جنهن مان خبر پوي ٿي ته شاهه لطيف، هن رستي کان به لاهوت لامڪان ويو هو، پر شاهه لطيف اِهي منزلون پنهنجي طريقي سان ئي طي ڪيون هونديون، جي هن وقت لاهوتي، ٻارهن کان سورنهن ۽ ڪي ارڙهن ٻڌائين ٿا، پر ٻارنهن منزلون اَوَسۡ ڪرڻيون آهن، جيڪي هن ريت آهن:
لال باغ، 2. جھانگارا (سيد احمد شاهه جي مزار)،
3. باجارا (سيد نجف شاهه جي مزار)، 4. ڪائيءَ جو چشمو (حضرت عليڪرم الله وجهہ  جو باغ)، 5. نئينگ (پنجتني باغ)، 6. شاهه جا ڪُنڊا (هاڻ عليءَ جا ڪنڊا)، 7. بگاشير درگاهه (هاهوت - اهو ويجھڙائيءَ ۾ نالو رکيل آهي) بڊو جبل، 8. ڀِتِ جبل (نور واهي)، 9. چُنگهڻ جبل، 10. مائي ڪِٽڙي، 11. بَهلُول شاهه ديوانو،
12. لطيفي مسجد، 13. شِينهن لڪ/لڪي، 14. ڀورا لڪ (حب ميڙا) شاهه لطيف جي کوهي، 15. خان محمد جي هٽي (خانمحمدمينگل جو دڪان)، 16. محبت فقير، 17. بلاول شاهه نوراني، 18. لاهوت لامڪان.
هنن منزلن مان باجارا، شاهه جا ڪنڊا، ڀورا لڪ ۽ خان محمد جي هٽيءَ تي هاڻي گهڻا لاهوتي رات ڪونه ٽڪندا آهن، باقي ٻين منزلن تي هڪ يا ٻه راتيون ضرور ٽڪندا آهن.

1. پهرين منزل - لال باغ :
سيوهڻ شريف ۾ لال باغ قديم زماني ۾ سيوهڻ شريف جي بندرگاهه لاءِ هڪ آرامگاهه واري جاءِ هئي. جڏهن لعلشهبازقلندر سيوهڻ آيو ته ڪجھ وقت هتي آرام ڪيو هئائين. ان ڪري هاڻ هن جاءِ کي لال باغ سڏيو وڃي ٿو. قلندر جي ميلي جي ختم ٿيڻ کان پوءِ لاهوتي فقير هِت هڪ رات رهي، صبح جو سوير فجر مهل ”جيئي شاهه، جبل ۾ شاهه“ جا نعرا هڻندا، لاهوت لامڪان طرف هلڻ جا هوڪا ڏيندا، پنهنجو سفر شروع ڪندا آهن. اهڙو نظارو مسلسل ڪجھ ڏينهن لال باغ ۾ نظر ايندو آهي
(شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 2، بيت 1، ص: 786)

2. ٻي منزل - ڳوٺ جھانگارا (درگاهه سيد احمد شاهه) :
هي ڳوٺ به سيوهڻ شريف جي قديم ۽ تاريخي ماڳن مان آهي. هتي گھڻائي بخاري ساداتن جي آهي، جن مان سيد احمد شاهه پڻ پنهنجي زماني جو هڪ ڪامل درويش هو. جيڪي لاهوتي باجارا ۾ نه ترسندا آهن، اهي هن منزل تي رات ضرور ترسندا آهن. سندن ٻئي ڏينهن جي سفر جو بيان هن طرح هوندو آهي:

(شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 2، بيت 2، ص:786)

3. ٽين منزل - ڳوٺ باجارا (درگاهه سيد نجف شاهه) :
سيوهڻ تعلقي جو هيءُ ڳوٺ، ماضيءَ کان لاهوتين لاءِ هڪ آسائشي ماڳ رهيو آهي. هن ڳوٺ ۾ هڪ درگاهه سيد نجف شاهه وٽ ڪي لاهوتي رات ترسندا آهن. اهو سيد پاڻ به لاهوتي ۽ سيلاني هو. هو صوفياڻين رهاڻين جو ڪوڏيو ۽ لاهوتين جو خدمتگار هو. لال باغ کان وٺي، هن منزل تائين هاڻ پڪو رستو جڙيل آهي، ان سهولت جي ڪري اڪثر ڪي ٽولا هن جاءِ تي نه ترسندا آهن، پر وڏيءَ عمر وارا لاهوتي، هت ترسڻ کي اهميت ڏين ٿا. اُنهن ڏينهن ۾، لاهوتين جون انهيءَ واٽ تي دونهيون دُکندي نظر اينديون آهن، جن جو ذڪر شاهه لطيف هن ريت ڪيو آهي:

(شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 2، بيت 3، ص:787)

4. چوٿين منزل - حضرت عليڪرم الله وجهہ  جو باغ (ڳوٺ ڪائي) :
شروع وارين ٽنهي منزلن کي عبور ڪرڻ کان پوءِ، هن چوٿينءَ منزل جو سفر ڪجھ اڻانگو هوندو آهي. اٽڪل هڪ ڪلاڪ جي جبل واري پنڌ کان پوءِ، ڏاٺ جبل واري هڪ پراڻي نئين وٽ پهچبو آهي. نئين ۾ پاڻي هجڻ جي صورت ۾ لاهوتي خوش ٿيندا آهن، ٻيءَ صورت ۾ ٿورو ساهه پٽي، وري جوش وارا نعرا هڻندا، اڳتي وڌندا، اچي ڪائيءَ جي خوبصورت قدرتي باغ ۾ داخل ٿيندا آهن. هن باغ کي ’حضرت عليڪرم الله وجهہ جو باغ‘ سڏيندا آهن. هي باغ ڪافي وڏو ۽ گھاٽي وڻڪار وارو آهي. سموري باغ ۽ آسپاس جي سموري زمين کي هڪ تيز وهندڙ ويڪرو چشمو آباد ڪندو آهي، جيڪو ڏينهن رات پيو وهي. هن باغ جي چوگان ۾ ترسيل لاهوتي اڪثر حضرت عليڪرم الله وجهہ  جي ڪرامتن جو ذڪر ڪندا آهن. هن باغ ۾ ’پنجتني ڪچهريءَ‘ جي نالي هڪ ڪوٺيءَ جي اڱڻ ۾، حضرت عليڪرم الله وجهہ، لال شهباز قلندر ۽ شاهه لطيف جي نالن وارا ٺڪر جا ڪاشيءَ وارا شينهن به هڪ ٻئي جي آمهونسامهون ٿورو پرڀرو بيهاريل آهن. باغ کان اُتر طرف سڏ پنڌ تي هڪ ٽڪري جي اندر ئي کوٽائي ڪري، چئن ڪمرن واري جاءِ ٺهيل آهي، جنهن ۾ روشني ۽ هوا جو به عجيب نمونو رکيو آهي. هيءَ جاءِ به قديم دؤر جي آهي.  لاهوتين جي ڪچهرين ۽ فلسفي جو منظر شاهه لطيف، هن طرح بيان ڪيو آهي:

(شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 2، بيت 4، ص:787)
5. پنجين منزل - پنج تني باغ (نئينگ شريف) :
نئينگ ۾، سيد قمر علي شاهه جيلانيءَ جي وڏي مزار، مائي روهيءَ جي مزار ۽ لکمير ڪافر جي ماڙيءَ جي نالي سان مٿانهينءَ تي، هڪ پراڻي جاءِ جي آثارن سان گڏ هڪ وڏو کجيءَ جي وڻن جو باغ آهي. هي باغ من موهيندڙ ۽ سڪون واري جاءِ آهي، ان ڪري هر لاهوتي هن جاءِ تي ترسڻ ۽ رات ٽڪڻ ضروري سمجھندو آهي. هن باغ کي پنجتني باغ جي نالي سان سڏيو وڃي ٿو. هتي جا مقامي ماڻهو، توڙي لاهوتي، هن باغ لاءِ ڪيترائي معجزا بيان ڪن ٿا. هن باغ کي پڻ هڪ چشمو آباد ڪري ٿو. ان چشمي جي ڀرسان، شاهه لطيف جي کروت (ننڍي مسجد) به آهي، جنهن تي شاهه لطيف جي نالي واري تختي لڳل آهي. هن باغ ۾ کجين جا وڏا ۽ گھاٽا وڻ آهن. هي باغ ڄڻ ته نخلستان جو ڏيک ڏي ٿو. هن باغ ۾ ڪي لاهوتي، وڌيڪ وقت به ترسندا آهن ۽ ٿڪ لاهڻ کان پوءِ منجھن وري هڪ نئون جذبو پيدا ٿيندو آهي ۽ احساس ٿيندو اٿن ته محبت جي ميدان ۾ لهي پوڻ جي عيوض کين هاڻ پرينءَ جو درشن ضرور حاصل ٿيندو:

(شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 2، بيت 5، ص:787)

6. ڇهين منزل - شاهه جا ڪنڊا :
نئينگ شريف کان پوءِ لاهوتي، اڳتي پنهنجو سفر جاري رکندا آهن ۽ اٽڪل ڪلاڪ کن سڌي سنوائي زمين مان پنڌ ڪري، اُهي (لاهوتي) اچي نئينگ نئين جي ڪنڌيءَ تي ديهه نگاول واري ايراضيءَ ۾،  پيل هڪ ڪنڊي جي وڻ جي سُڪل بُنڊ جي زيارت ڪندا آهن. چون ٿا ته اتي ڪافي سال اڳ، ڪنڊيءَ جا ٻه ٽي وڏا وڻ هوندا هئا، جيڪي ’شاهه جا ڪنڊا‘ سڏبا هئا، پر هاڻ لاهوتي ان جاءِ کي ’عليءَ جا ڪنڊا‘ ٿا سڏين. لاهوتي هتي، ٿوري دير زيارت ڪري، سامهون بڊي جبل جي تر ۾ بگاشير جي مزار تي اچي منزل ڪندا آهن. لاهوتين جي هن منزل واري ڪرت کي شاهه لطيف هيٺين ريت بيان ڪيو آهي:

(شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 2، بيت 6، ص:787)

7. ستين منزل - درگاهه بگا شير (هاهوت) :
لاهوتي، شاهه جي ڪنڊن (هاڻ عليءَ جا ڪنڊا) جي زيارت ڪرڻ کان پوءِ، بڊي جبل جي تر ۾، بگا شير جي مزار تي اچي منزل ڪندا آهن. هن مزار تي اڀرندي پاسي پاڻيءَ جو چشمو آهي، جنهن تي ڳوٺاڻا آبادي به ڪن. هيءَ مزار لاهوتين لاءِ ڄڻ آسائش واري منزل آهي، هتي سٺي وڻڪاري ۽ پاڻي به ججھو آهي، هن مزار کان اڀرندي پاسي بڊي جبل جي مٿانهين چوٽيءَ تي ’هاهوت‘ نالي هڪ غار آهي، جنهن تي اهو نالو چاليهه (40)  سال کن اڳ، بگا شير جي مجاور گولي فقير نوحاڻيءَ رکيو هو. هي غار زمين کان اٽڪل ست سؤ کن فوٽ اوچائيءَ تي آهي. مٿي جبل جي اندر چاليهه پنجاهه فوٽ ڊگهو، ۽ ڪٿي فوٽ ته ڪٿي منو فوٽ ويڪرو هڪ اونداهو ڦاٽ آهي. هي ڦاٽ اُڪرڻ واري کي حلالي سمجھيو وڃي ٿو. هن غار جي اوچائي پندرهن کان ويهه کن فوٽ آهي. اڳئين پاسي کان اندر وڃبو آهي، اتان هي غار ٻارهن کان پندرهن کن فوٽ اونهو آهي. پوءِ آهستي آهستي اڳتي اها اونهائي گهٽبي ويندي. جڏهن پوئين پاسي کان ٻاهر نڪربو، ته اها اونهائي ساڍن چئن کن فوٽن تي ٿيندي. غار جي اڀرندي پاسي پوک لائق زمين جو ٿورو ٽڪرو پڻ آهي، جنهن جي چوڌاري اَسي فوٽ کن جبل جون اوچيون ديوارون اڀيون آهن، جن تي پنڊپهڻ ٿيل ماکيءَ جا مانارا پڻ ڏسڻ ۾ ايندا آهن ۽ هن وقت به انهيءَ مٿانهين ديوارن جي چوٽين تي ماکيءَ جا مانارا به ٽنگيل ڏسبا آهن. شاهه لطيف، سُررامڪليءَ جي هڪ بيت ۾ هاهوت جو ذڪر هينئن ڪيو آهي:

(شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 5، بيت 8، ص:801)
هاهوت کان ٿورو هيٺ پوک لائق زمين جو هڪ ٽڪرو ڏسبو آهي، جنهن کي ’حضرت آدمؑ جي ٻنيءَ‘ جي نالي سان سڏيو وڃي ٿو. لاهوتي، پهرين ٻنيءَ ۾ رکيل ڪاٺي، هر وانگر ڦيرائي، نعرا هڻندا، هيٺ لهندا آهن. ٿورو هيٺ، پنجتني بازار به آهي. اهي سڀ منظر هاڻي ويجھڙائي واري دؤر ۾ وجود ۾ آيا آهن. جبل جي هيٺانهين ٽڪريءَ تي هڪ ننڍو چشمو وَهي ٿو، جيڪو هاڻي ٻن ٽن سالن ۾ ظاهر ٿيو آهي. ان چشمي کان سڏ پنڌ تي هڪ ٻيو چشمو به وهي ٿو، جيڪو بڊي جبل کان ٿورو پرڀرو، درگاهه، بگاشير جي مزار طرف وهي ٿو. لاهوتي ان چشمي تان پاڻي پي، بگاشير جي درگاهه تي حاضري پڻ ڀريندا آهن. هاهوت وارو اهو اڻانگو پنڌ، لاهوتين کي ساڻو ڪري ڇڏيندو آهي.


              
(شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 2، بيت 7، ص:788)

8. اٺين منزل - نور واهي يا نور ندي :
بگا شير (هاهوت) واري منزل کان پوءِ، لاهوتين جي اصل امتحان جو سفر شروع ٿئي ٿو. کين هانءُ ڏاريندڙ، ڀِتِ جبل سان منهن اٽڪائڻو پوي ٿو. هي جبل ڀِتِ وانگر اُڀو آهي. هن تي مٿي چڙهڻ مهل تمام گهڻي تڪليف برداشت ڪرڻي پوندي آهي. بيمار ۽ ڪمزور سفر ڪندڙ، ڪڏهن ڪڏهن هن منزل تي دل لاهي ويهندا آهن. هن جبل جي اُڪرڻ کان پوءِ، صوبي بلوچستان جي حد شروع ٿئي ٿي. جبل جي مٿانهينءَ تي هڪ جاءِ آهي، جنهن کي لاهوتي حضرت عليڪرم الله وجهہ جو تخت ڪوٺين، جنهن جي سلامي ڀرڻ هر لاهوتيءَ لاءِ ضروري آهي. هيءُ جبل اُڪرڻ کان پوءِ لاهوتي، سامهون وهندڙ نور نديءَ يا نور واهيءَ تي پهچندا آهن. هن نديءَ ۾ ڪٿي ڪٿي ٿورو پاڻي بيٺل هوندو آهي. برساتون نه پوڻ ڪري هن نديءَ جو پاڻي پيئڻ لائق نه هوندو آهي. ان جو استعمال صحت لاءِ نقصانڪار ٿي پوندو آهي. لاهوت لامڪان جي هن سموري سفر ۾ جيڪڏهن ڪو لاهوتي واٽ تي ڪٿي به فوت ٿي ويندو آهي، ته ان کي رستي تي ئي دفن ڪيو ويندو آهي.

(شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 2، بيت 8، ص:788)

9. نائين منزل - مائي ڪنڙيءَ جو مڪان :
ڀت جبل جي امتحان مان نڪري، لاهوتي چُنگهڻ جبل جي اوکين چاڙهين ۾ ڦاسجن ٿا. هن سموري علائقي ۾ هڪ چوٽي سهڪندي سهڪندي پار ڪبي ته اڳيان وري ٻي چوٽي ڪر کنيو بيٺي هوندي آهي. اٽڪل پنجن ڇهن ڪلاڪن جي پنڌ کان پوءِ جڏهن آخري چوٽي چڙهي پار پئجي ٿي، ته اتان هيٺ، جانور، وڻ ٽڻ ۽ ماڻهو بلڪل ننڍڙا نظر ايندا آهن.
انهيءَ جبل کان پوءِ اڳيان هڪ ٻيو ٽڪر ’گڏهڙو جبل‘ اچي ٿو؛ ٿورو اڳڀرو هيٺائين زمين تي (هڪ ڪچي مزار ٺهيل آهي) ’مائي ڪنڙيءَ‘ جي ماڳ تي پهچبو، جتي ڪجھ دڪان ۽ هڪ پاڻيءَ جو چشمو آهي. هن منزل تي پهچڻ کان پوءِ پراڻا لاهوتي نَونَ لاهوتين کي دلداريون ڏيندا آهن ته تڪليفن وارا مرحلا ختم ٿي ويا. هاڻ باقي سفر سڻائو ۽ منزل قريب آهي، مالڪ ۽ خالق جي مٿن مهر ٿي آهي.

(شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 2، بيت 9،  ص:788)

10. ڏهين منزل - شاهه بهلول ديواني جي مزار :
هن منزل طرف وڌڻ لاءِ رستو آسان ۽ سنئون آهي. هن راهه ۾ لاهوتي نعرا هڻندا، ڪچهريون ڪندا، ناد نفليون وڄائيندا، راڳ ڳائيندا هلندا آهن، اچي شاهه بهلول جي مزار تي پهچندا آهن. هن لاءِ مشهور آهي ته هي ايران ملڪ جو شهزادو هو، جنهن پنهنجي شاهاڻي زندگي ترڪ ڪري، فقيراڻو رنگ اختيار ڪيو هو. هن مزار کان ڏهاڪو کن ڪلوميٽر اُتر طرف، ’آري پير‘ نالي هڪ ٻي زيارت آهي. لاهوتي، حاضريءَ لاءِ اوڏانهن وڃڻ وقت رستي تي آيل سيٺ ٽيڪومل جي هَٽ تان هڪ ويلي جو ڪچو راشن به وٺندا ويندا آهن، هتان هر هڪ لاهوتيءَ کي هڪ ويلي جو راشن سيٺ مهماني طور ڏيندو هو. آري پير تي حاضري ڀري لاهوتي وري واپس شاهه بهلول جي درگاهه تي اچي رات رهندا آهن.

(شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 2، بيت 10، ص:788)

11. يارهين منزل - شاهه لطيف جي مسجد:
شاهه بهلول ديواني جي مزار کان اٽڪل اڍائي ٽن ڪلاڪن جي هن سفر ۾، رستي تي حب نئين پار ڪرڻ کان پوءِ، هڪ اڇي مسجد ڏسڻ ۾ ايندي آهي، جنهن کي ’شاهه لطيف جي مسجد‘ چيو ويندو آهي. اڪثر لاهوتي هن مسجد ۾ ٻه رڪعتون شڪراني جون ادا ڪندا آهن. هن مسجد لاءِ اهو مشهور آهي ته اها شاهه لطيف جوڙائي هئي. هن علائقي ۾ باريچا قبيلي وارن جو ڳوٺ حاجي يوسف باريچي جي نالي سان آهي. اهي ماڻهو پڻ لاهوتين جو خيال رکن ٿا ۽ سندن مدد ڪن ٿا.
شاهه لطيف جي مسجد کان ڏيڍ کن ڪلوميٽر اولهه طرف، گرم پاڻيءَ جو هڪ چشمو آهي، جنهن کي کوسڙو چون ٿا، ان چشمي وٽ قديم دؤر جو تراکڙو تلاءُ ۽ پاڻي وهائڻ لاءِ ڪلوميٽر کن پِگهاريل پٿر جي نالي جنهن جي اوچائي، ڪٿي ٻه فوٽ، ته ڪٿي ڇهن فوٽن تائين آهي، پر هاڻي ڳوٺاڻن، جي ان نالي جي ئي ڀرسان، سيمنٽ جي، نئين نالي ٺاهي آهي، هن چشمي جي پاڻيءَ تي ڳوٺ وارا آبادي به ڪن ٿا.
 
(شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 2، بيت 11، ص:789)

12. ٻارهين منزل - نوراني شاهه جي مزار ۽ باغ :
شاهه لطيف جي مسجد کان پوءِ اڳتي هڪ جاءِ جنهن کي ’حضرت عليڪرم الله وجهہ  جو مچ‘ چوندا آهن، اتي پهچي، لاهوتي ان مچ ۾ ڪجھ ڪاٺيون وجھندا آهن. اهو مچ ميلي وارن ڏينهن ۾ دُکيل هوندو آهي. اهو عمل ڪري لاهوتي پٿريلي زمين تان لنگھي، شينهن لڪ تي ساهي پٽي، پوءِ لطيفجي کوهي ۽ ڀولا لڪ جھڙا ننڍا ننڍا لَڪ لڪيون اُڪري، خانوءَ جي هٽيءَ (خان محمد مينگل جو دڪان) تي ساهي پٽي، اچي محبت فقير جي درگاهه تي پهچن ٿا. ان وقت سندن اکين جو انتظار ۽ سفر جا درد دور ٿي وڃن ٿا. هيءَ اها جاءِ آهي، جتي ڪراچيءَ کان گاڏين ذريعي ماڻهو ايندا ويندا آهن. ان ڪري هتي هڪ ميلي جھڙو منظر هوندو آهي. هتان سڀ پيدل، پانڌيئڙا، منزل طرف روانا ٿيندا آهن. اهو پيدل سڻائو سفر، اڌ ڪلاڪ کن جو هوندو آهي. لاهوتين جي ان ميلاپ ۽ آخري منزل تي پهچڻ واري حالت جي ڪيفيت شاهه لطيف هن طرح بيان ڪئي آهي:
		
(شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 2، بيت 12، ص:789)
هن خوشيءَ واري موقعي تي سفر ڪندڙ سڀ سيلاني خوش هوندا آهن، ڇاڪاڻ ته انهن جون ٻئي مرادون پوريون ٿينديون آهن. هڪ ته سفر جو مڪمل ٿيڻ ۽ ٻيو لاهوت لامڪان کي ويجھو پهچڻ. هتي پهچڻ سان، هر لاهوتي پهرين شاهه بلاول نورانيءَ جي زيارت ڪري، گوڪل ديو وارو غار ڏسي،  پوءِ ٻئي ڏينهن يا ڪجھ ٿڪ لاهي، لاهوت لامڪان واري ماڳ تي اچي زيارت ڪندو آهي. شاههبلاول نورانيءَ جي مزار ۽ لاهوت لامڪان جي آستان جي وچ ۾ پنڌ پڻ ڏکيو ۽ اڻانگو آهي. ڪٿي ڪٿي چاڙهيون چڙهڻيون پون ٿيون ته ڪٿي ڏاڪڻين جي وسيلي مٿي چڙهڻو ۽ پوءِ هيٺ لهڻو پوي ٿو. ورن وڪڙن جي ڪري هن پنڌ ۾ پڻ تڪليف ٿيندي آهي، پر هي پنڌ ٿورو ۽ ڪلاڪ کن ۾ ختم ٿي ويندو آهي. لاهوت لامڪان واري آستان ۾ داخل ٿيڻ واري غار جي دريءَ جي ڀرسان، پهريائين حضرت آدم عليه السلام جي نالي سان هڪ مچ هوندو آهي، جتي لاهوتي روٽ ورهائيندا آهن. پوءِ لاهوت لامڪان جي غار واري دريءَ تي پهچڻ لاءِ هڪ لوهي ڏاڪڻ چڙهي، غار ۾ اندر داخل ٿيندا آهن. غار ۾ هيٺ لهڻ لاءِ هڪ رسيءَ وسيلي لهڻو پوندو آهي. اندر غار ڪافي ويڪري آهي، جنهن ۾ هڪ ڏاچيءَ نما پٿر ۽ هڪ سڌو ٿنڀ آهي، جنهن لاءِ چيو ويندو آهي ته اهو پٿر جو ٿنڀ جڏهن غار جي ڇت سان ملندو تڏهن قيامت اچي ويندي.
هتي پٿر نما صابڻ ۽ ٻيون به ڪيتريون ئي اهڙيون پنڊ پهڻ ٿيل شيون آهن. برسات وارن ڏينهن ۾، غار اندر پاڻي ۽ گپ هوندي آهي، جنهن ڪري لاهوتين جا جسم ۽ ڪپڙا گپ ۾ خراب ٿي ويندا آهن. غار مان واپس اچڻ کان پوءِ لاهوتي غار جي ٻاهران، پنڊپهڻ ٿيل اَرڙ بلا کي ڏسڻ ۽ ان جي ڀرسان شاهه لطيف ۽ لعل شهباز قلندر جي آستانن تي پڻ ڀيٽا ڏيندا آهن.

(شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 1، بيت 28، ص:783)
هنن بيتن ۾ شاهه لطيف، بلڪل چٽيءَ ريت ڄاڻائي ٿو ته جوڳي پهريائين هنگلاج ڏانهن هليا ۽ اتان ٿي، پوءِ دوارڪا جي درشن لاءِ ويا، جنهن جو بيان رسالي ۾ نهايت رمز سان ڪيو اٿس. رسالي ۾، ڪلاچي، لاڙ، ڪوري کاري ۽ لکپت طرف جا اشارا ڏنل آهن، تنهن ڪري پڪ سان چئي سگهجي ٿو ته جوڳين جي هيءَ جاٽ، هنگلاج جو تيرٿ ڪري، پوءِ ڪراچيءَ ڏانهن موٽي ۽ اتان ٺٽي وٽان سنڌو نديءَ وارو پتڻ اڪري، مغلڀين، تعلقي جاتيءَ ڏانهن وئي هئي.
کاري کيڙائُو، مَٿي مِٺي موٽِيا.

(شاهواڻي، غلام محمد، (2005ع)، ’شاهه جو رسالو‘، سُر سامونڊي، داستان 3، بيت 9، ص: 206)
شاهه لطيف، عربي سمنڊ کي ’کارو‘ ۽ سنڌو ندي کي ’مٺو‘ سڏيو آهي. کاري ۽ مٺي جو ميلاپ سنڌوندي جي ڇوڙ وٽ ٿئي ٿو. هن وقت به اهي ٻئي پاڻي موکي بندر طرف آهن. مطلب ته لاڙ واري ڀاڱي کان سواءِ سنڌ ۾ ٻئي ڪنهن به هنڌ کارو ۽ مٺو پاڻي پاڻ ۾ ڪونه ٿا گڏجن، تنهن ڪري خاطري سان چئي سگهجي ٿو ته شاهه لطيف لاڙ جو ذڪر ڪيو آهي.
کاري کيڙائو، مَٿي مِٺي موٽِيا،


(شاهواڻي، غلام محمد، (2005ع)، شاهه جو رسالو، سُر سامونڊي، داستان 3، بيت: 9، ص: 149)
’نائو‘ معنيٰ ڪوري کاري، جنهن ۾ ڪنهن وقت پراڻ ريڻ اچي ڇوڙ ڪنديون هيون ته اهو اصل ۾ مٺي جو وهڪرو هو، جنهن کي ’مٺي جو نائو‘ به چوندا هئا. ڪوري کاري اصل مٺي هئي ۽ پوءِ کاري ٿي آهي. اها کاري جڏهن مٺي هئي، تڏهن انهي کي ’مٺي جو نائو‘ به سڏيندا هئا. ڪوري کاريءَ ۾ سنڌو ندي، جا پراڻ ۾ ريڻ وارا وهڪرا اچي ڇوڙ ڪندا هئا. هن کاريءَ وسيلي ڪڇ واري پاسي ڪوٽا سر کان لکپت تائين وڃي سگهبو هو. هن وقت ڪوري کاري ضلعي بدين ۾ آهي. هي سڀيئي ڳالهيون ڳڻي چئي سگهجي ٿو ته، رسالي جا سُر ’سريراڳ‘ ۽ ’سامونڊي‘ لاڙ واري سامونڊي ڀاڱي بنسبت چيل آهن.

سفر دوران ڪڇ جي ٻاٻيهي ڏونگر (جبل) تان پير گهمائڻ:
ٻاٻيهو ڏونگر، لکپت کان لڳ ڀڳ پندرهن کن ڪلوميٽر ڏکڻ-اولهه طرف، قديم بستا بندر جي سامهون آهي. ان زماني ۾ بستا بندر، واپاري لحاظ کان هڪ وڏو بندر هو. هتان ئي ماڻهو پاڻيءَ جي جهازن جي ذريعي ولايت ويندا هئا. شاهه لطيف به هن ئي رستي کان ڪڇ ۾ داخل ٿيو هوندو. هن رستي تي، پهريون جبل اهوئي ٻاٻيهو اچي ٿو. شاهه لطيف، اهڙن قدرتي نظارن جو شائق هو. ظاهر آهي ته هو هن ڏونگر تي به ضرور چڙهيو هوندو.
پهرئين ڀيري، شاهه لطيف هتي آيو هو ته ان وقت ڪڇ ۾ سُڪار جي ڪري ڏونگر مٿي بهار لڳي پئي هئي. هر طرف ساوڪ ئي ساوڪ هئي. برساتي نيون ۽ ڍورا ڀريا پيا هئا، وڻ ۽ وليون ڦلاريا پيا هئا، جنهن مان من کي فرحت ۽ تازگي ڏيندڙ خوشبوءِ اچي رهي هئي. شاهه لطيف اهڙي ئي ماحول جو ماڻيندڙ هو. اهڙي دلفريب ماحول ۾ ڏونگر جي چوٽيءَ تي سندس ملاقات هڪ جوڳيءَ فقير سان ٿي وئي، جنهن سان خوب روح رهاڻيون ڪيائين.
وري ڪجهه عرصي کان پوءِ، ڪڇ جي ٻئي ڀيري سفر ۾ به شاهه لطيف انهيءَ ڏونگر، ’ٻاٻيهي‘ جو رخ ڪيو، شايد انهيءَ جوڳيءَ سان روح رچنديون ڪرڻ جي خيال کان. اتفاق سان هن ڀيري جڏهن شاهه لطيف ٻاٻيهي ڏونگر تي پهتو ته ڏٺائين ته ڏڪار جي ڪري هر طرف ويراني ئي ويراني هئي، جيڪا کائڻ پئي آئي ۽ اهو فقير به اتي ڪو نه هو.
ٻاٻيهي ڏونگر تان جوڳيءَ جي جدائيءَ جي اداسيءَ کان پوءِ، شاهه لطيف ماتا جي مڙهيءَ تي آيو. اتي به هڪ جوڳي سندس دوست رهندو هو. ماتا جي مڙهيءَ ۾ هڪ وڏي ڄارِ هئي، جنهن جون ٽاريون وڏي ايراضيءَ ۾ ڦهليل هيون، جنهن هيٺان ڳئون ويٺيون هونديون هيون. اتي انهيءَ ڄارِ جي پاسي ۾ جوڳيءَ جي مڙهي هئي. اُتي به ڏٺائين ته انهي مڙهيءَ کي به تاڪ ڏنو پيو هو

(شيخ، ٻانهون خان، (2012ع)، ’شاهه جو رسالو‘، جلد ٽئو،  سُر رامڪلي، داستان 3، بيت 19، ص:56)
هتان کان پوءِ، شاهه لطيف ’چاڙوئا‘ هليو ويو. چاڙوئا، هڪڙي وڏي رکال آهي.

سُر سريراڳ ۽ سامونڊي ۾ آيل اشارا:
چچ برهمڻ واري زماني کان وٺي، ميرن جي صاحبيءَ تائين، ڪراچي ۽ لاڙ وارو ڀاڱو، واپار ۽ هنرن سبب مشهور هو. آڳاٽي وقت ۾ هتي هاڪارا بندر جھڙوڪ، ديبل بندر، لاڙي بندر، جاکي بندر، اورنگا بندر ۽ ٻيو هڪ هاڪارو بندر، جيڪو شاهه لطيف جي ڏينهن ۾ مشهور هو، ۽ جنهن کي ميان غلام شاهه ڪلهوڙي پنهنجي نالي پٺيان، ’شاهه بندر‘ سڏڻ ۾ فخر ٿي ڪيو، سو پڻ هو. اهي مٿيان سڀ بندر، هن وقت اجڙي چڪا آهن، ڪن جا ته آثار به ميسارجي ويا آهن. اڳي انهن بندرن تي وڏا سامونڊي جھاز لنگر انداز ٿيندا هئا.
سُر سريراڳ ۾، شاهه لطيف، صرافن، موتين جي واپارين ۽ وينجھارن جو به ذڪر ڪيو آهي، سي شايد ٺٽي جي شهر ۾ ڏٺا هئائين، جتي اهي موتين جا واپاري ۽ وينجھار رهندا هئا. تاريخن مان معلوم ٿو ٿئي ته اڳي هيءُ خطو، سائو ستابو ۽ خوشحال هوندو هو. اهو اڳوڻو اوج جيتوڻيڪ هاڻي نه رهيو آهي ته به ان جا نشان اڄ تائين اُتي قائم آهن. هتي اڳي وڏا وڻجارا رهندا هئا جن جي شاهوڪاريءَ جون ڳالهيون مغلڀين جا ماڻهو اڃا تائين ڪندا رهندا آهن.
مغلڀين جي ويجھو، ’رڙهي‘ نالي ڳوٺ آهي. هن بستيءَ کي مقامي ماڻهو ’رڙي‘ سڏيندا هئا. هن بستيءَ جا آثار اڃا تائين موجود آهن، جتي اسماعلي سيدن، سيد نور شاهه ۽ اُن جي فرزند سيد ڪامل شاهه جا مقبرا موجود آهن. هن شهر (رِڙيءَ) جا واپاري ايتري قدر شاهوڪار هوندا هئا، جو هاڻ هن پاسي ڪو اڍنگا خرچ ڪري ته کيس چوندا آهن ته: ”رڙيءَ جو شاهوڪار آهين ڇا؟“
مغلڀينءَ کان 7 کن ڪلوميٽر پري، ’سير ڳنڍو‘ آهي. هتي’سير‘ نالي ايراضي اڄ به موجود آهي. هن کي ’سنڊو بندر‘ به چوندا هئا. هن بندر جو لکپت ۽ ڪڇ سان، سارين ۽ ٻين جنسن جو واپار هلندڙ هو. انهيءَ مان پتو پوي ٿو ته سنڌ جو هيءُ ڀاڱو تمام گهڻو شاهوڪار ۽ سکيو ستابو هوندو هو. شاهه لطيف هن پاسي جو بيان ٻڌائيندي فرمايو آهي ته:

(شاهواڻي، غلام محمد، (2005ع)، ’شاهه جو رسالو‘، سُر سريراڳ، داستان 5، بيت 11، ص:182)
هتي جا واپاري، لؤنگ، ڦوٽا، ڪپڙو، آبدار موتي ۽ ٻيو ڪيترو قيمتي مال، ٻيڙين ذريعي، ٻاهر روانو ڪندا هئا. لؤنگ ۽ ڦوٽا سنڌ جي پيدائش نه آهن، پر سنڌ جا وڻجارا اهي ۽ اهڙيون ٻيون شيون، ڏيساورن مان گهرائي، ٻين ڏيساورن ڏانهن موڪلي، وڻج واپار ڪندا هئا. اهي واپاري موتين جو واپار به ڪندا هئا. شاهه لطيف فرمايو آهي ته:
 
(شاهواڻي، غلام محمد، (2005ع)، ’شاهه جو رسالو‘، سُر سريراڳ، داستان 2، بيت 11، ص:161)
هتي شاهه لطيف ’عميق‘ يعني سمنڊ جي اونهائيءَ جي ڳالهه ڪئي آهي. سمنڊ مان اڄ تائين سنڌ جا غواص موتي ڪڍن ٿا. ڪراچيءَ طرف، لانڍي اسٽيشن کان اڳتي، ريڙهي نالي ڳوٺ آهي. اتي سمنڊ جي ڪناري تي سِپن جا ڍِڳ لڳا پيا هوندا آهن. انهن سپن مان بلڪل هلڪي ناڻي وارا موتي نڪرن ٿا، جيڪي اڪثر دوائن ۾ ڪم ايندا آهن. سنڌ جا وڻجارا، پنهنجا ٽوٻا پريپري، سمنڊ ۾ موڪليندا هئا ۽ اهي جيڪي موتي آڻيندا هئا، شاهه لطيف انهن جي ڳالهه ڪئي آهي. شاهه لطيف جي وقت ۾، اُهي ڪهڙي ڪهڙي پاسي ويندا هئا، شاهه لطيف ان جو ذڪر به ڪيو آهي.
شاهه لطيف ٻڌائي ٿو ته، سنڌ جا وڻجارا، جڏهن وڻج واپار ڪرڻ ويندا هئا، تڏهن دنگين ۾ پاڻ سان هوشيار معلم کڻندا هئا. سنڌ ۾ عام طرح ان کي ’سُکاڻي‘ ڪوٺيو ويندو آهي، پر شاهه لطيف ان کي ’معلم‘ پڻ ڪوٺيو آهي:
 
(شاهواڻي، غلام محمد، (2005ع)، ’شاهه جو رسالو‘، سُر سريراڳ، داستان 3، بيت 11، ص:168)
هنن سٽن ۾، شاهه لطيف چوي ٿو ته چوماسي پوري ٿيڻ کان پوءِ، اتر واءُ لڳڻ تي، يعني سياري جي منهن ڪڍڻ سان، جڏهن سمنڊ ماٺو ٿئي ٿو، تڏهن وڻجارا سفر تي ويندا هئا ۽ جڏهن واهوندا ورندا هئا، يعني بهار جي موسم ايندي هئي، تڏهن اُهي پنهنجن ماڳن تي موٽندا هئا. هن ڳالهه کي وڌيڪ واضح ڪرڻ لاءِ هينئن چوي ٿو:
ڏِٺِي ڏِيارِي، سامونڊيَنِ سِڙَهه سَنباهِيا.
 
(شاهواڻي، غلام محمد، (2005ع)، ’شاهه جو رسالو‘، سُر سامونڊي، داستان 3، بيت 17، ص:208)
مطلب ته سنڌ جا سامونڊي، ڏياريءَ جي مُند ۾، سفر تي اُسهندا هئا ۽ چيٽ مهيني ڌاري بهار جي موسم ۾ واپس موٽندا هئا، يعني جملي ڇهن مهينن جو سفر ڪندا هئا. انهيءَ عرصي ۾ هو، جاوا، سوماترا،  لنڪا، چين، بنگال ۽ ٻين ملڪن طرف ويندا هئا، جنهن ڪري اچڻ وڃڻ ۾ ايترو وقت لڳندو هئن.
وڻجارا جڏهن، اونهي ڏي اُهرندا هئا، تڏهن ڪن کي واٽ تي سامونڊي ڦورو اچي ورائيندا هئا:


(شاهواڻي، غلام محمد، (2005ع)، ’شاهه جو رسالو‘، سُر سريراڳ، داستان 3، بيت 11، ص:168)
’ڦلنگي‘، ’فلنگي‘، ’فرنگي‘، اصل لفظ  Frank مان ٺهيو آهي، پر عام طور تي يورپي ماڻهن کي ’فرنگي‘ چئبو آهي. پورچوگيز ۽ انگريز، جن سورهين صدي عيسويءَ ۾ هندستان ۾ اچي ڪوٺيون قائم ڪيون، تن مان ڪي سامونڊي ڦورو به هوندا هئا. شاهه لطيف هنن کي ’ڦلنگي‘ سڏيو آهي. اهڙيءَ طرح شاهه لطيف سندن احوال به ڏنو آهي.
مطلب ته شاهه لطيف، ڪراچي ۽ لاڙ ڏانهن به آيو ۽ اتان ڪنهن کان ڪڪرالي طرف جو هڪ پراڻو قصو ٻڌو اٿس ته انهي بابت به بيت چيا اٿس. ڪڪرالي ۾ سمن ڄامن جي حڪومت هئي جن مان ’جکرو‘ نهايت ئي نالي وارو سخي مرد هو. شاهه لطيف، هن جي تعريف ۾ ڪيترائي بيت چيا آهن، جي رسالي جي سُر بلاول ۾ ڏنل آهن. 

شاهه لطيف جو ڪڇ ڏانهن اچڻ:
’ڪڇ‘ لفظ جي معنيٰ آهي ڪنڌي يا ڪنارو. ڪڇ يا ڪاڇو اهو ملڪ آهي جو جبل جي وَٽِ يا سمنڊ جي نار سان لڳ هجي. ڪڇ کي الهندي طرف کان عربي سمنڊ ۽ ڏکڻ کان ڪڇ جي نار آهي، تنهن ڪري اهو مٿس  نالو پيو.
ستين صدي عيسويءَ ۾، هي علائقو سنڌ جو حصو هوندو هو. ڪڇي ٻولي، سنڌي ٻوليءَ جو هڪ لهجو آهي ۽ اڪثر ڪري ڪڇي، سنڌي ٻولي عام طرح ڳالهائيندا آهن.  ‘ڪوريکاري‘ اُڪرڻ کان پوءِ ڪڇ جو هاڪارو بندر ’لکپت‘ اچي ٿو. شاهه لطيف سان گڏ جيڪي جوڳي هئا، تن گرنار وڃڻ لاءِ، هيءَ واٽ ورتي هوندي، ڇاڪاڻ ته لکپت جي ويجھو نارائڻ سر ۽ ڪوٽيسر نالي ٻه وڏا تيرٿ آهن، جيڪي هڪ ٻئي کي بلڪل ويجھو آهن. جوڳين کي اها جاٽ ڪرڻي هئي، تنهن ڪري هيءَ واٽ ورتائون. سنڌ ۽ ٻين ڪيترن پاسن جا هندو اڄ تائين نارائڻ سر ويندا آهن.
منجھين بابو بکيا، منجھين نارائڻ سر...       
(آڏواڻي، ڀيرومل مهرچند، (1989ع)،’لطيفي سئر‘، ص: 52)
شاهه لطيف چوي ٿو ته نارائڻ سر وڃڻ جو ضرور ڪونهي ڇو جو هر ڪنهن جي وجود اندر اهو تيرٿ موجود آهي. لکپت ۽ ’ابڙاسي‘ جي وچ ۾، ’چِٽاڻو‘ نالي هڪ جبل آهي، جتان اڳي پٽيهل درياهه وهي، ’مانڊوي بندر‘ جي ويجھو، ڪڇ جي نار ۾ ڇوڙ ڪندو هو. اهو درياهه ڪيترن سالن کان سڪي ويو آهي ۽ منجھس جھنگلي وڻ ٽڻ بيٺا آهن. رسالي جي سُر ڏهر ۾، انهيءَ ڍوري جو نالو ۽ انهي طرف جي حاڪم جسوڌڻ بابت ڪافي بيت سُر ڏهر ۾ آيل آهن. جيئن هيٺين بيت ۾ شاهه لطيف هن جبل جو ذڪر ڪيو آهي:


(شاهواڻي، غلام محمد، (2005ع)، ’شاهه جو رسالو‘، سُر ڏهر، داستان 4، بيت 29، ص:885)

سفر دوران، ڪڇ جي لکپت شهر تان پير گهمائڻ:
لکپت، ڪڇ جو هڪ قديم ۽ مشهور شهر ۽ اڳوڻو تخت گاهه آهي. ڪنهن زماني ۾، هي شهر هڪ بندرگاهه هو ۽ ڪڇ مان ٻاهرين ملڪن ڏانهن ويندڙ سامان، هتان ئي پاڻيءَ جي جهازن وسيلي ويندو هو. ان زماني ۾ ڏيساور ويندڙ سامان جي محصول مان روزاني هڪ لک ڍينگلن جي آمدني ٿيندي هئي. انهيءَ ڪري هن شهر جو نالو لکپت پيو ۽ اڄ تائين موجود آهي. شاهه لطيف، هن ماڳ تان ٻه ڀيرا پنهنجا پير گهمايا هئا.
شاهه لطيف هڪ ڀيرو جوڳين جي سُنگ ۾، ڪڇ کان ٿيندو لکپت ۾ آيو، جتان پوءِ نارائڻ سر گهمندي ڀُڄ ويو. تنهن کان پوءِ هن جوڳين سان گڏجي، گرنار (جھونا ڳڙهه)، پور بندر ۽ دوارڪا جي جاٽ ڪئي.
لکپت ۾، گرونانڪ جو پٽ، شريچند به آيو هو، جنهن سِک مذهب جي تبليغ لاءِ هڪ گردوارو پڻ جوڙايو هو. شريچند پنهنجي پيءُ، گرونانڪ سان ڪنهن ڳالهه تان رُسي هت آيو هو. چون ٿا ته پٽ کي پرچائڻ لاءِ گرونانڪ پاڻ به هت آيو هو. شاهه لطيف به انهيءَ گردواري (سِکن جي عبادتگاهه) ۾ اچي رهيو هو، جيڪو گردوارو اڄ به موجود آهي. اڄ به سک برادريءَ جا ماڻهو، انهيءَ گردواري جي سار سنڀال لهن ٿا ۽ هتي هر روز لنگر بنا ڪنهن ذات پات ۽ ڀيد ڀاوَ جي کارايو وڃي ٿو.

شاهه لطيف جو ڪڇ جي وريڙا/اوريئڙا ڳوٺ تان پير گهمائڻ:
’ڪڇ‘ واري سفر دوران شاهه لطيف، ’نروڻا‘ ويجھو ’اوريڙا‘ ڳوٺ جي، تماچي فقير نهڙئي جي ڪکن تان پڻ پير گهمايا، کيس دُعا به ڪئي ۽ سوکڙي طور هڪ گودڙي به ڏني. هي تماچي فقير نهڙيو، شاهه لطيف جو اُهو فقير هو، جيڪو ونهيين فقير جت سان گڏجي ڀٽ تي آيو هو، ۽ شاهه لطيف جو مريد ٿيو هو. پوءِ شاهه لطيف کيس انهيءَ طرف وڃي رهڻ جي هدايت ڪئي. هن شاهه لطيف جي ڏنل گودڙي، زندگي ڀر سانڍي رکي ۽ وفات کان پوءِ اها گودڙي ليڙن جي صورت ۾ تماچي فقير جي قبر مٿان ڪافي سالن کان پيل آهي.
شاهه لطيف جو جڙو در ۾ پير حاجي صالح محمد شاهه وٽان ڀيرو:
جڙودر نکتراڻا تعلقي جو هڪ ڳوٺ آهي. هتي ڳوٺ جي الهندي پاسي حاجي صالح محمد شاهه جي درگاهه آهي. شاهه لطيف کي حاجي صالح محمد شاهه سان عقيدت هئي، انهيءَ ڪري کيس هن ڳوٺ سان محبت هئي.
حاجي صالح شاهه هڪ پهتل بزرگ هو. چيو وڃي ٿو ته حاجي صالح شاهه پنهنجي زندگيءَ ۾ 42 حج ڪيا. ڪملي نالي هڪڙو ميگهواڙ سندس مريد هو، جيڪو کيس ڏاڍو ڀائيندو هو. حاجي صالح شاهه جڏهن حج ڪرڻ پئي ويو ته ڪملي چيو ته سائين مون کي به پاڻ سان وٺي هلو، مان توهان کان سواءِ رهي نه سگهندس. ڪملي جي اها خواهش پوري ڪرڻ جي لاءِ حاجي صالح شاهه کيس ڪلمو پڙهائي مسلمان ڪيو ۽ پوءِ ٻئي گڏجي حج ڪرڻ جي لاءِ به ويا. اڄ به حاجي صالح شاهه جي ڀر ۾ ڪملي جي قبر موجود آهي. شاهه لطيف، جڏهن به ڪڇ ايندو هو، ته هتان جو ضرور چڪر هڻندو هو.
حاجي صالح شاهه جي درگاهه جي اڳيان هن وقت سيمنٽ جو ٺاهيل هڪ وڏو ڌوڻو پيل آهي. چون ٿا ته انهيءَ هنڌ تي شاهه لطيف دونهين دُکائي ويهندو هو ۽ عبادت ۽ رياضت ڪندو هو.
حاجي صالح شاهه جو هر يارهين شريف تي عرس ملهايو ويندو آهي، جنهن ۾ ڪڇ توڙي ڪڇ کان ٻاهران وڏي تعداد ۾ ماڻهو شريڪ ٿيندا آهن. چون ٿا ته هڪ ڀيري شاهه لطيف جڏهن ’جڙودر‘ ڳوٺ ۾ ويو هو، ته ڏٺائين ته اتي ميلو متو پيو هو. ڪافي ماڻهو گڏ ٿيل هئا. جوڳي نارائڻ سر وڃڻ جون تياريون ڪري رهيا هئا، مسلمان حج تي وڃڻ جا سانباها ڪري رهيا هئا.

جڙو در جي الهندي پاسي ’ڀِٽ‘ تان ڀيرو:
جڙودر ڳوٺ جي الهندي پاسي، هڪ ننڍڙي اهڙي ڀٽ آهي، جنهن کي ’ڀٽ شاهه‘ طور سڃاتو وڃي ٿو. هن ڀٽ جو اهو نالو انهيءَ  ڪري پيو ته شاهه عبداللطيف ڀٽائي هن ڏونگر تي اچي رهيو هو ۽ چِلو ڪڍيو هئائين. جنهن جڳهه تي ويهي شاهه لطيف چِلو ڪڍيو هو، اتي هينئر هڪ ننڍڙي جڳهه به ٺهيل آهي. ان کان سواءِ هن جڳهه سان لڳو لڳ ڏکڻ پاسي ڪاري رنگ جو ڊگهو پٿر آهي، جنهن تي صبح ۽ شام ويهي شاهه لطيف قدرتي نظارن جو لطف ماڻيندو هو ۽ رات جو آرام به انهيءَ پٿر تي ڪندو هو.
هن ڀٽ جي ڀرپاسي وارو منظر ڏاڍو سهڻو ۽ وڻندڙ آهي. ڀٽ جي چؤطرف پري پري تائين ننڍڙا ننڍڙا جبل آهن، جن جي وچ ۾ آيل کيٽ ۽ وڻ، بيحد خوبصورت لڳندا آهن. ڀٽ مٿي چڙهندي شرط، دل ۾ محسوس ٿيندو آهي ته هتي جي سهڻن نظارن جي ڪري ئي، شاهه لطيف هتي ويهڻ پسند ڪيو هوندو ۽ چِلو ڪڍيو هوندو.
چون ٿا ته شاهه لطيف جڏهن ڪڇ جو سفر ڪري رهيو هو ته، شاهه لطيف جي مريدن سان گڏ هڪ ڪتو به هو. هلندي اهو ڪتو بيمار ٿي پيو. انهيءَ ڪتي جي سار سنڀال لاءِ، شاهه لطيف، پنهنجي هڪڙي مريد کي اتي ويهڻ لاءِ حڪم ڪيو ۽ چيو ته، هي ڪتو ٺيڪ ٿي وڃي ته پوءِ هن سان گڏ اچج، پر ٿيو ايئنءَ جو اهو ڪتو، جڙودر ۾ مري ويو، جنهن کي ان مريد اتي ئي دفن ڪيو ۽ پاڻ وري شاهه لطيف جي پيرن تان سفر ڪندي سنڌ پهتو.

شاهه لطيف جو ’ٻوڙيا‘ ڳوٺ تان ڀيرو:
’ٻوڙيا‘، ابڙاسي تعلقي جو سمنڊ ڪناري تي اڏيل هڪڙو ڳوٺ آهي. هي ڳوٺ ڪڇ جي هڪ مشهور بندر ’جکئو‘ کان ڏکڻ ۾ 6 ڪلوميٽرن جي مفاصلي تي آهي. هتي جا ماڻهو مالوند آهن ۽ برساتي کيتي به ڪن. هتي جي آبادي، اٽڪل 300 کان 350 جي لڳ ڀڳ آهي ۽ هتي سڀئي سنگهار قبيلي جا ماڻهو آباد آهن. سنگهارن جي سخاوت کي واکاڻيندي شاهه لطيف سُرڏهر ۾ ڪافي بيت چيا آهن:


(شاهواڻي، غلام محمد، (2005ع)، ’شاهه جو رسالو‘، سُر ڏهر، داستان 4، بيت 22، ص:885)
جَيئَنِ سي سَنگهارَ، اَجھي جَنِ جي گهارِيان،

(شاهواڻي، غلام محمد، (2005ع)، ’شاهه جو رسالو‘، سُر ڏهر، داستان، بيت 26، ص:885)
ڪپوري سنگهار ۽ ڪارايل سمي وارو لوڪ داستان به ڪڇ ۾ ڪافي مشهور آهي. سنگهارن جي قوم ۾، ساري سنگهار نالي هڪ ڀاڳيو ٿي گذريو آهي، جنهن کي چوپائي مال بابت هر طرح جي ڄاڻ هئي. هُو ڪڇ جي سڀني علائقن جي گاهن گولاڙن کان به چڱيءَ ريت واقف هوندو هو. کيس ڪڇ جي سڄي ڌرتيءَ بابت ڄاڻ هئي ته ڪڇ جي ڪهڙي علائقي ۾ ڪهڙا ڪهڙا گاهه ٿيندا آهن. سندس ڄاڻ موجب ڪڇ جي ’چرو پڙي‘ ڳوٺ جي سيم جو گاهه سڀ کان اعليٰ ۽ اتم ٿيندو آهي.
هِن ڳوٺ ۾، سنگهارن منجهان ميون کيمجي نالي هڪ درويش ٿي گذريو آهي، جنهن کي حاجي پير جي نالي سان به سڃاتو وڃي ٿو. چيو وڃي ٿو ته شاهه ڪريم به هتي آيو هو ۽ اُن جي تبليغ جي ڪري ئي ميين کيمجيءَ جو ڏاڏو مسلمان ٿيو هو ۽ پوءِ هي ٻئي پاڻ ۾ يار ٿي ويا هئا.
ميين کيمجيءَ جي دؤر ۾، شاهه لطيف سمنڊ رستي ٻوڙيا ڳوٺ جو سفر ڪيو هو. چون ٿا ته سنڌ جي کاري ڇاڻ واري علائقي کان ٿيندو، شاهه لطيف هِتي آيو هو. سمنڊ ڪناري، پتڻ تان لهي، ٻوڙيا ڳوٺ جي اولهائين پاسي، ڳوٺ کان ٿورو ٻاهران هڪ گهاٽي ڪرڙ جي ڇانو ۾ اچي ساٿين سان گڏ لٿو. ساڻس مريد به گڏ هئا.
ان زماني ۾، شايد اهڙو رواج هو ته ايندڙ قافلو سڌوسنئون ڳوٺ ۾ نه ايندو هو، پهرين ماڻهو موڪليو ويندو هو. شاهه لطيف به ايئن ئي ڪيو، پهرين ماڻهو موڪلي ميين کيمجيءَ کي پاڻ وٽ گهرايائين. ميون کيمجي، شاهه لطيف جو نالو ٻڌي، وڏيءَ حُب مان ساڻس ملڻ لاءِ آيو. ٻئي درويش ڀاڪر پائي مليا. جيئن ئي ڀاڪر پائي مليا ته، ميين کيمجيءَ جي وات مان، شاهه لطيف کي ٻيڙيءَ جي ڌپ آئي، جنهن تي کيس چيائين ته درويش ٻيڙي ڇڪڻ ڇڏي ڏي. ميين کيمجيءَ اتي ئي کيسي ۾ پيل ٻيڙيون ڀڃي ڇڏيون ۽ ٻيڙي ڇڏڻ جو واعدو ڪيو. اڄ ڏينهن تائين ميين کيمجيءَ جي اولاد مان ڪوبه ٻِيڙيءَ نه پيئندو آهي.
ملاقات ۽ خوش خير عافيت کان پوءِ ميين، شاهه لطيف کي ڳوٺ هلڻ لاءِ چيو، پر شاهه لطيف پاڻ ميين کيمجيءَ کي اتي ئي ٽِڪائي ڇڏيو. مسلسل ٽي ڏينهن روح رهاڻيون هلنديون رهيون ۽ پوءِ شاهه لطيف اتان ئي موٽيو. شاهه لطيف، ميين صاحب جي تقويٰ ۽ پرهيزگاريءَ کان ڏاڍو خوش ٿيو ۽ چئن ڳالهين بابت دعا ڪيائينس:
ٿيءَ ٿينديءَ جي توکي خبر پوندي.
تنهنجو ٻول گوليءَ جھڙو اثر ڪندو.
تنهنجي اولاد ۾ ڪو نامرد پيدا نه ٿيندو.
تنهنجو اولاد لکن ۾ پڌرو هوندو.
ٻوڙيئي ڳوٺ ۾، جتي شاهه لطيف مُريدن سان گڏ اچي ويٺو هو، اتي اڳ، ڪرّڙ جو هڪ گهاٽو وڻ هو، پر هاڻي اهو ڪونهي. هاڻي اتي درگاهه جي بانيڪارن انهيءَ  جڳهه جي چؤڦير ورانڊو ٺاهي ڇڏيو آهي، جنهن کي سيمينٽ جي کنڀن واري لوهي تارن واري واڙ به ڏنل آهي.

شاهه لطيف جو ڀُڄ تان ڀيرو:
شاهه لطيف، ’لکپت‘ کان ٿيندو، ’نارائڻ سر’ ۽ ’مورا سر‘ گهمندو، ’ڀُڄ‘ پهتو. لکپت کان ڀُڄ اٽڪل 130 ڪلوميٽر پري آهي، ۽ اهو خشڪيءَ جو پنڌ آهي:
ڪَنِي ڀُڄُ ڀڄائيو، ڪَنِي ڍَٽَ مٿي ڍَارَ.
 
(بلوچ، نبي بخش خان، ڊاڪٽر، (2009ع)، ’شاهه جو رسالو‘، سُر سارنگ، داستان 3، بيت 23، ص:412)
ڀُڄ  ۾، ’بالا پير‘ جي درگاهه آهي. شاهه لطيف، ضرور اُن جي زيارت ڪئي هوندي، جو اُن جو ذڪر وائيءَ جي هڪ بند ۾ ڪيو اٿس. 


(بلوچ، نبي بخش خان، ڊاڪٽر، (2009ع)، ’شاهه جو رسالو‘، سُر ڌناسري، داستان 6، بيت 1، ص:430)
شاهه لطيف جڏهن ڀُڄ آيو ته، جاڙيجن ۽ لاکي ڦلاڻيءَ بابت به بيت چيائين، جيڪي سُر ڏهر ۾ آهن.

شاهه لطيف جو هالار واري پاسي اچڻ:
شاهه لطيف ڀُڄ کان ٿيندو ڪاٺياواڙ جي ايراضيءَ ’هالار‘ طرف آيو. ’هالار‘ لفظ اصل ۾ ’هالا واڙ‘ يعني هالي جي واڙ يا لوڙهو آهي. ’هالو‘ نالي هڪ جاڙيجو راجپوت، ڪڇ ۾ ٿي گذريو آهي، تنهن جي نالي پٺيان اهو پرڳڻو سڏجي ٿو.
هالار پرڳڻو هن وقت ڪاٺياواڙ واري ايراضيءَ ۾ آهي. اهو پرڳڻو اصل ڪڇ سان لاڳو هو. سنڌ ۾ جڏهن سومرن جي صاحبي هئي تڏهن ابڙو نالي هڪ سمو، هالار جو نواب هو، تنهن ڪري شاهه لطيف هن کي ’هالار ڌڻي‘ سڏيو آهي:

(بلوچ، نبي بخش خان، ڊاڪٽر، (2009ع)، ’شاهه جو رسالو‘، سُر راڻو، داستان 2، بيت 15، ص:256)
شاهه لطيف چوي ٿو ته هالار ۾ ڪپڙي کي، مڃٺ جو ڳاڙهو رنگ اهڙو پڪو ٿا ڏين، جو ڌوٻي جيڪڏهن کنڀ تي چاڙهيندو ته به ان جو رنگ اصل نه ڦٽندو. هتي شاهه لطيف هالار جي رنگائيءَ واري هنر جو ذڪر ڪيو آهي.
هالار نالي ڪو خاص شهر نه آهي، پر چڱي ايراضي  جو نالو آهي، جيڪا اُن پرڳڻي ۾ اچي ٿي وئي، تنهن ڪري پڪ سان چئي سگهجي ٿو ته شاهه لطيف، هالاري رنگ جا ڪپڙا اُن هنڌ ڏٺا هئا. شاهه لطيف پوءِ هالار واري ايراضيءَ مان ٿيندو، ڪڇ واري نار اُڪري، دُوارڪا ويو هو.

شاهه لطيف جا دُوارڪا تان پير گهمائڻ:
دوارڪا جو تيرٿ، سڄي هندستان جي مکيه تيرٿن مان هڪ ليکجي ٿو. هتي هر سال هندو ڌرم وارا دوارڪا ناٿ جي درشن لاءِ ايندا آهن. هتي دوارڪا ناٿ جو هڪ وڏو مندر آهي، جو نهايت مٿانهون آهي. هتي جوڳي، پنهنجيءَ ٻانهن تي دوارڪا جي ڇاپ هڻائيندا آهن.
دوارڪا هڪ ٻيٽ آهي. ان جي ويجھو، گومتي دوارڪا آهي، جنهن جي پريان مُول دوارڪا آهي. مُول دوارڪا، ويرا ول بندر کان، 30 ڪلوميٽر پري اڀرندي طرف آهي. اتي هاڻي، رڻڇور جيءَ جو مندر آهي، جنهن جي درشن لاءِ ڪيترائي هندو هر سال ويندا آهن.
مول دوارڪا ۽ گومتي دوارڪا جي وچ ۾ ’گوپي تلاءُ‘ آهي، جيڪو پڻ پوتر ليکيو وڃي ٿو. ان جي پريان اهو هنڌ آهي، جتي چون ٿا ته شري ڪرشن کي، هڪ شڪاريءَ تير هنيو هو. دوارڪا جي ويجھو اها جڳهه اڃا تائين محفوظ آهي.
دوارڪا ٻيٽ کان وٺي، 18 ڪلوميٽر جي مفاصلي تي وِک وِک تي تيرٿن جون جايون آهن. اهي تيرٿ، شاهه لطيف، جوڳين سان گڏجي هن پاسي اچي ڀيٽيا هوندا.

شاهه لطيف جو پور بندر تي اچڻ:
شاهه لطيف دوارڪا کان ٿيندو، پوربندر آيو. پوربندر، ڪاٺياواڙ جي اُلهندي طرف هندي (عربي) سمنڊ جي ڪناري، هڪ ڏيهي هاڪارو بندر آهي. پوربندر جي حاڪم کي ’راڻو‘ ڪري ڪوٺيندا هئا.
راڻن جو آڳاٽو گاديءَ جو هنڌ، گملي نالي شهر هو، جيڪو ڪڇ جي جاڙيجن حاڪمن، هن پاسي ڪاهه ڪندي، تباهه ڪري ڇڏيو. راڻن پوءِ ،پنهنجي گاديءَجو هنڌ ڦيرائي، ’ڇايا‘ نالي شهر ۾ڪيو. اتي ججھي وڻڪار سبب، ’ڇايا‘ (ڇانوَ) هوندي هئي، انهيءَ ڪري اهو نالو پيس. شاهه لطيف، جڏهن هن پاسي آيو هو، تڏهن به هتي جي گاديءَ جو هنڌ اهو، ‘ڇايا‘ جو شهر هو، جو پوربندر کان ٿورو ئي پري آهي.
گهڻو پوءِ، راڻن پنهنجي گاديءَ جو هنڌ ’ڇايا‘ مان ڦيرائي، ’پور‘ ۾ ڪيو ۽ ان سان ’بندر‘ نالو گڏي ان کي ’پوربندر‘ سڏيائون. ’پوربندر‘ اڳي واپار جو هڪ اهم مرڪز هوندو هو، 
(شيخ، ٻانهون خان، (2000ع)، ’شاهه جو رسالو‘، جلد-1، سُر سَرراڳ، داستان 1، بيت 11، ص:136)
پهرينءَ مصرع مان ظاهر آهي ته شاهه لطيف، هن پاسي اچڻ کان اڳ، پوربندر جي ڪپر بابت ٻڌو هو ته اهو خطرناڪ آهي. اهو ڪپر، اڄ تائين آهي. شاهه لطيف جي وقت ۾، هيءُ شهر تازو گاديءَ جو هنڌ ٿيو هو، تنهن ڪري بندر جي حالت ڪنهن به ريت هاڻوڪي کان بهتر نه هوندي. هن بندر کي هاڻ گهڻو سڌاريو ويو آهي ۽ اتي لائٽ هائوس به آهي، پر هتي جو تڙ اڄ تائين اهڙو ئي خطرناڪ آهي، جھڙو شاهه لطيف ڏٺو هو. ان جو سبب هي آهي ته هيءُ سڄو پاسو، لهوارو آهي. اهو لهوارو حصو، بردا ٽڪريءَ کان وٺي، سمنڊ جي ڪناري تائين آهي. انهيءَ لاهه سبب هن تڙ تي تيز هوائون هلن ٿيون، جنهن ڪري هيءُ طوفاني تڙ آهي. اڄ به اها حالت آهي جو سڀ جھاز بندر کان ٻه ٽي ڪلوميٽر پري اچي بيهندا آهن ۽ مسافر لانچ ۾ چڙهي ڪناري تائين ايندا آهن.

شاهه لطيف جا جھوناڳڙهه ۽ گرنار وارا ماڳ ڀيٽڻ:
شاهه لطيف، پوربندر کان ٿي، هن پاسي آيو ته راءِ ڏياچ ۽ سورٺ جي قصي بابت ڪيترائي بيت چيائين، جي رسالي جي سُر سورٺ ۾ ڏنل آهن:

(شاهواڻي، غلام محمد، (2005ع)، ’شاهه جو رسالو‘، سُر سورٺ، داستان 3، بيت 3، ص:648)
جھوناڳڙهه جو شهر، راءِ ڏياچ جي ڏاڏي، راءِ گڙهڙپوءَ ٻڌايو هو. راءِ گڙهڙپوءَ، جنهن کي راءِ گورارو به چوندا هئا، تنهن سن 892ع ۾ لاڏاڻو ڪيو، هن کان پوءِ راءِ ڪاوٽ گاديءَ تي ويٺو ۽ انهي کان پوءِ، سن 1003ع ۾، راءِ ڏياچ گاديءَ تي ويٺو. راءِ ڏياچ جڏهن جھوناڳڙهه جو حڪمران ٿيو تڏهن هن، جھوناڳڙهه جي ويجھو گرنار نالي ٽڪريءَ تي محل جوڙايو. راءِ ڏياچ جي محلات اڄ تائين جھوناڳڙهه جي ويجھو گرنار نالي ٽڪريءَ تي آهي.
گرنار ٽڪريءَ جون پنج مکيه چوٽيون آهن، جن مان سڀ کان مٿانهين چوٽي ’گورکناٿ‘ نالي سان سڏجي ٿي. جيڪي جوڳي گرنار جو تيرٿ ڪرڻ ويندا آهن، سي هن چوٽيءَ تي ضرور ويندا آهن، جو گورکناٿ سندن وڏو گرو هو. جوڳي جڏهن ياترا لاءِ گرنار ويندا آهن ته انهيءَ مٿانهين ٽڪريءَ تي عبادت ڪندا آهن.
سامِي ڇڏي سانگَ، گَڏِيا گورَکناٿَ کي.

(شاهواڻي، غلام محمد، (2005ع)، ’شاهه جو رسالو‘، داستان 7، بيت16، ص: 810)
هن ٽڪريءَ تي ڪيترا شوالا ۽ مندر، غارَ ۽ غفائون آهن. سنياسي، آديسي، مهيسي، لاهوتي ۽ ٻيا قسمين قسمين جوڳي جن جو رسالي جي سُر رامڪليءَ ۾ ذڪر آهي، سي هتي ڏسي سگهجن ٿا. شاهه لطيف، هتي ڪافي ڏينهن گذاريا ۽ پنهنجي ڪلام جي سُر، ’سورٺ‘ ۾ هن جڳهه جو خاص طور تي ذڪر ڪيو اٿس.

(شاهواڻي، غلام محمد، (2005ع)، ’شاهه جو رسالو‘، سُر سارنگ، داستان 4، بيت 5، ص:698)
ڪرنل ٽاڊ موجب، ’پارڪر‘ لفظ اصل ۾، ’پارکار‘ آهي يعني کاري جي پار يا لُوڻيءَ جي پرينءَ ڀر. ننگرپارڪر جي اڀرندي طرف جوڌپور رياست آهي، جنهن جو ڳچ ڀاڱو، ’لوڻي‘ يعني لوڻاٺيل يا ڪلراٺو آهي. اتان جيڪا ندي وهي  ٿي، سا به انهيءَ سبب، ’لوڻي‘ سڏجي ٿي. اها ندي پشڪر راڄ وٽان هلي، ننگر پارڪر جي ڏکڻ ڏانهن، ڪڇ جي رڻ ۾ ڇوڙ ڪري ٿي. انهيءَ مان معلوم ٿيو ته ’ننگر پارڪر‘ معنيٰ اهو شهر جو کاري جي پار يعني لوڻيءَ جي پرينءَ ڀر آهي.
ننگر پارڪر، سنڌ جي ضلعي ٿرپارڪر جو هڪ مشهور تاريخي شهر آهي، جيڪو ڪارونجھر جبل جي هنج  ۾ آهي. اُن جبل ۾، مور پکي ۽ ماکي جام آهي. هن جبل جي ٻاهرين گولائي اٽڪل، 32 ڪلوميٽر ۽ زمين کان اوچائي هڪ هزار فوٽ آهي. چيو وڃي ٿو ته، ’ڪارونجھر‘ لفظ اصل ۾ ’ڪالنجر‘ آهي، يعني ڪال (ڏڪار) کي انجر (پورو) ڪرڻ وارو. ان حوالي سان، مهاديو کي به ’ڪالنجر‘ سڏيو ويندو آهي. هن ٽڪريءَ تي ’مهاديو جو لِنگ‘ ٻن ٽن هنڌن بيٺل/کتل آهي. هي مندر ڪارونجهر جبل جي اندر سارڌڙي واري هنڌ گورڌڙو نئين جي بنهه الهندي پاسي ٽڪريءَ تي پراڻي دؤر جي طرز تعمير تي پٿر جو هڪ چبوترو ٺهيل آهي. انهيءَ مندر جي لڳ اتر پاسي هڪ تلاءُ نما چشمو پڻ آهي، جنهن کي ’مرگهه ڪُن‘ چون، جتي هندو مذهب جا ماڻهو لاشن جي رَک (اگني سنسار کان پوءِ جي رک) اُن ڪُن ۾ اچي وجهندا آهن، جنهن کي ’ڦل تارڻ‘ چيو ويندو آهي. هن ڪُن ۾ ٻه ٽي ميل اولهه طرف کان وهي ايندڙ برساتي نئين ’گُئو مُکي‘ اچي ڪرندي آهي، پوءِ اها نئين مندر جي ڏاکڻين کان اڀرندي پاسي وهندڙ نئين گورڌڙي سان وڃي ملندي آهي. شِو جي مندر کان ٿورو پرڀرو اتر پاسي ’ڪاري ڀيرو‘ جو مندر پڻ آهي، هن کي شِو جو چوڪيدار به چون. هتي ’انچلا سر‘ جو تيرٿ پڻ آهي. شاهه لطيف سان گڏ جيڪي جوڳي هئا، سي شايد اهي تيرٿ ڀيٽڻ لاءِ هن پاسي آيا هئا.
ننگر پارڪر جي آسپاس، ڪيترائي تلاءَ آهن. ’راڻاسر‘ نالي هڪ تلاءُ، شهر جي الهندي پاسي آهي. هي تلاءُ ڪارونجهر جي شروع واري اڀرندي ڪور ۾ ڦٽل حالت ۾ اڄ به موجود آهي. هن تلاءَ جي پوري وچ مان هن وقت سارڌڙي مندر ڏانهن ويندڙ پڪو رستو جڙيل آهي. هن تلاءَ جي ايراضي اٽڪل ٽي کان چار ايڪڙ کن ٿيندي. هن تلاءَ جي اڀرندي ڪپ تي هن وقت راڻي ڪنور همير سنگهه جو بنگلو ٺهيل آهي، جنهن جي هيٺين پاسي واري ديوار تلاءَ جي ايراضيءَ ۾ آهي. هتي ڪيتريون ئي صديون راڻن جو راڄ هو. انهن راڻن جون جايون، انهيءَ تلاءَ وٽ هيون، تنهن ڪري اهو نالو پيو اٿس. ’نريا سَر‘ نالي هڪ تلاءُ، شهر کان ساڍا ڇهه ڪلوميٽر پري، اتر-اڀرندي طرف آهي. اهڙيءَ طرح ٻيا به ڪيترا تلاءَ آهن، جن بابت شاهه لطيف مٿي بيت ۾ ڄاڻايو آهي ته اهي سڀيئي پلر جي پالوٽ سان ڀربا آهن. انهن تلائن مان، ڀوڏيسر نالي تلاءُ به اهم آهي. اُتي هڪ عاليشان مسجد سنگ مرمر جي ٺهيل آهي، جا بهمني خاندان جي سلطان محمود شاهه بن مظفر شاهه، ’ٻيڳڙي‘، گجرات جي حاڪم 1505ع ۾ ٺهرائي هئي، جا ٽيهه چورس فوٽ آهي. مسجد جي ڏاکڻي پاسي، جين ڌرم وارن جو چٽساليءَ واري پٿر سان جوڙيل مندر پڻ آهي، جيڪو زبون حالت ۾ اڃا موجود آهي. ننگر پارڪر کان 25 ڪلوميٽر پرتي، ويرا واهه جي اڀرندي پاسي، پاري ننگر نالي هڪ قديم شهر جو ويرانو آهي. لڳي ٿو ته، شاهه لطيف ڪارونجھر ٽڪري گهمي ، ڀوڏيسر کان پائر جو ٿر وارو رستو ورتو هوندو.


(شاهواڻي، غلام محمد، (2005ع)، ’شاهه جو رسالو‘، سُر مارئي، داستان4، بيت 4، ص:571)
ٿر جو ڏاکڻيون حصو جنهن ۾ واريءَ جون ڀٽون آهن، اُهي اتر-اوڀر کان ڏکڻ-اولهه طرف آهن. هي وارياسو، وڏيءَ ايراضيءَ تي مشتمل آهي، جنهن ۾ ونگو، سامروٽي، وَٽِ ۽ مُهراڻي وارو پاسو، اچيو وڃي، ان کي ’پائر جو ٿر‘ سڏيندا آهن. انهيءَ ٿر جي اڳي ڌار حڪومت هوندي هئي، جنهن جا احوال ڪڇ جي تاريخ ۾ ڏنل آهن.
ننگر پارڪر کان اسلام ڪوٽ، تعلقي مٺيءَ ڏانهن هڪ شاهي رستو، ڪارونجھر ٽڪريءَ تان وڃي ٿو. اهو شاهي رستو وٺي هلبو، ته ڪجھ پنڌ پائر جي ٿر مان اُڪرڻو پوندو. اهو ٿر، مارئيءَ جي ملڪ ملير کي بلڪل ويجھو آهي، تنهن ڪري ئي مٿئين بيت ۾، شاهه لطيف، مارئيءَ جي واتان چوايو آهي ته: ”آءٌ پائر جي پنوهارن کي پيئي ساريان.“ انهيءَ ٿر کي مارئيءَ ڇو ٿي ياد ڪيو؟ تنهن جو سبب هيٺين مصرع ۾ ڄاڻايل آهي.


(شاهواڻي، غلام محمد، (2005ع)، ’شاهه جو رسالو‘، سُر مارئي، داستان 9، بيت 13، ص: 595)
پپون، لوڻڪ جي ڳنرن جھڙيون، سائي رنگ جون ۽ کائڻ ۾ کٽيون ٿينديون آهن. ٿري ماڻهو، اهي وڏي شوق سان کائيندا آهن. مارئيءَ جي ملڪ ملير يعني ننگر پارڪر تعلقي جي ڏاکڻي ڀاڱي جا ڪيترائي مالدار، پپن ۽ ٻين ڏٿن خاطر پائر جي وٽ (ڪناري) سان وڃي ڪَٺا ٿيندا هئا. اتي اهي، ڏٿ به ڏوريندا هئا ۽ پاڻ ۾ رهاڻيون به ڪندا هئا. 

(شاهواڻي، غلام محمد، (2005ع)، ’شاهه جو رسالو‘، سُر مارئي، داستان 6، بيت 17، ص:582)
’ڀاروڙي‘ لفظ، پائر جي ٿر جو آهي. رڍن جي اُن، اڪثر ملائيءَ جي رنگ جھڙي ٿئي ٿي، پر جنهن رڍ جي اُن، اڇي ڦول ٿئي ٿي، تنهن کي توڙي ان مان ٺهيل لوئيءَ کي ’ڀاروڙي‘ چوندا آهن. هي سڀ ڳالهيون ٻڌائين ٿيو، ته شاهه لطيف هتان لنگهيو هو، جو جوڳين کي گوريءَ جو مندر ۽ شاهه لطيف کي مارئيءَ جو ملڪ ڏسڻو هو. اهي ٻئي هن پاسي آهن.

شاهه لطيف جو ملير ڏانهن اچڻ:
سنڌي توڙي بلوچي ٻولين ۾، ملير جي معنيٰ ’سائو ستابو‘، ’ساوڪ ڀريو‘ ۽ ’زرخيز‘ علائقو آهي. اڄ به جڏهن ڪٿي ڪو خوبصورت وڻڪار وارو علائقو ڏسبو ته بي اختيار واتئون نڪرندو ’ملڪ ته ملير لڳو پيو آهي.‘
ملير، مٺي پاڻيءَ ۾ ٿيندڙ مڇيءَ جي هڪ قسم کي به چيو ويندو آهي. هيءَ مڇي بنا ڇلرن جي هوندي آهي، جنهن جو قد ٽن کان پنجن انچن تائين هوندو آهي. ان کي چار پَــرَ ۽ وڏو وات هوندو آهي. اجرڪ جھڙي رڱيل ڪپڙي، جيڪو اڪثر مرد پنهنجن ڪلهن تي اوڍيندا آهن ان کي به ملير چئبو آهي. مليرو يا مليرُ ان ڏاند کي به چئبو  آهي، جنهن جو رنگ ڳاڙهو پر ڪَوڙو اڇو هوندو آهي.
ملير جي ’ڳاڙهي ڳئون‘ (Malir Red Cow) اڄ به سڄي دنيا ۾ مشهور آهي. آسٽريليا ۾ان جي پالنا جا الڳ فارم آهن، اُتي به ان جو نالو ’مليري ڳاڙهي ڳئون‘(Malir Red Cow) آهي. هيءَ ڳئون، ملير ڪراچيءَ جي سامونڊي پٽيءَ وارين ديهن جيئن، ڳاڱيارو، جوريجي، ٻاڪراڻ  ۽ گهگهر وغيره جي ڀاڳين وٽ اڄ به موجود آهي.
مليرو (مريڙو)، ڀاڄيءَ طور ڪم ايندڙ برساتي ٻوٽيءَ جو نالو آهي، جيڪو جابلو ۽ ٿر واري علائقي ۾ ٿيندو آهي. مَليرُ ماڻهوءَ جو نالو پڻ آهي.
ملير نالي مختلف ماڳ، هن وقت به سنڌ ۾ موجود آهن. انهن مان هڪ ٿر ۾ مارئيءَ وارو ملير، ٻيو مارڏ ملير، ضلعي بدين ديهه ٻهڊميءَ کان ست ڪلوميٽر ڏکڻ-اوڀر پاسي آهي، ۽ ٽيون ملير ڪراچيءَ جو هڪ ضلعو آهي. بلوچستان جي ضلعي لسٻيلي ۾، هنگول نديءَ لڳ، خوبصورت جبلن ۾ ’ڪُنڊ ملير‘ نالي خوبصورت علائقو آهي، جيڪا گهمڻ جي هڪ جاءِ آهي. انهن کان سواءِ، مالير ڪوٽلا نالي هڪ علائقو، ڀارت جي هرياڻا رياست ۾ به موجود آهي. ’مالير ڪوٽلا‘، راجسٿان ۽ هرياڻا رياستن جي دنگ تي، ضلعي هرياڻا ۾ آهي.
شاهه لطيف، ٿر واري ملير کان سواءِ سُر حسينيءَ ۾ ڪراچيءَ واري ملير جو به ذڪر ڪيو آهي.

(شاهواڻي، غلام محمد، (2005ع)، ’شاهه جو رسالو‘، سُر حسيني، داستان 12، بيت 34، ص:490)
جنهن مينديءَ جي وڻ/ٻوٽي جو ذڪر، شاهه لطيف ڪيو آهي، اهو اڄ به ضلعي ملير جي علائقي ۾ ٿئي ٿو. اها ميندي پنهنجي رنگ ۽ خوشبوءَ ڪري مشهور آهي.
انهن سڀني ڳالهين مان ڪهڙيءَ ڳالهه جي ڪري، انهن علائقن تي ’ملير‘ نالو پيوآهي، ان تي تحقيق ڪرڻ جي گُھرج آهي، پر گهڻو ڪري خيال آهي ته سرسبزيءَ ۽ شادابيءَ جي ڪري، انهن علائقن کي ملير چيو ويو ۽ ايئن انهن علائقن تي ملير نالو پيو، جيڪا ڳالهه وڌيڪ وزندار ۽ عام به آهي.
ٿر وارو ملير، ٿرپارڪر ضلعي جو هڪ ننڍڙو ڳوٺ هو، جيڪو ننگر پارڪر تعلقي ۾، ننگرپارڪر شهر کان 40 ڪلوميٽر پري هو. اتي هاڻي هڪ به گهر ڪونهي. ملير جي معنيٰ جيئن مٿي ڄاڻائي وئي آهي ته ’ملير‘ لفظ ڪنهن ساوڪ واريءَ وسنديءَ لاءِ به ڪم ايندو آهي. ملير کان ٿورو پريان، ڀالوا نالي ڳوٺ آهي، جتي ست وڏيون ڀِٽون هڪٻئي سان اهڙيون ڳنڍيل آهن، جو ڄڻ ته هڪ قطار ۾ بيٺل آهن. انهن ويڪرين ڀٽن جي مُهڙ ۾، هڪ وڏو ’ڏهر‘ آهي. هن ڳوٺ ۾ خاصخيلين ۽ ڀيلن جا گهر آهن. ڀالوا ۾ هڪ کوهه آهي، جنهن لاءِ اِها روايت مشهور آهي ته مارئيءَ کي عمر بادشاهه ان کوهه تان کڻي ويو هو، ۽ اُتي هڪ وڏي پٿر جي ڪونڊي به رکيل آهي، جنهن بابت ٿر واسين جو چوڻ آهي ته مارئي انهيءَ ڪونڊيءَ ۾ پنهنجن ڇيلن ۽ ٻڪرين کي پاڻي پياريندي هئي. هتان عمرڪوٽ 160ڪلوميٽر پنڌ تي آهي. شاهه لطيف به هتي آيل ٿو ڀانئجي، جو هن ڪشادي پَٽَ جو ذڪر هيئن ڪيو اٿس:
جُوءِ ڪُشادِي جيڏِيين، مَلِيرَ موڪَ مُهاڙِ،

(شاهواڻي، غلام محمد، (2005ع)، ’شاهه جو رسالو‘، سُر مارئي، داستان 7، بيت 10، ص:586)
انهن ڀٽن جي اڳيان جيڪو ’ڏهر‘ آهي، تنهن ۾ چون ٿا ته’مليرجوڳوٺ‘ هو.

شاهه لطيف جو گوڙيءَ جي مندر تي اچڻ:
ننگر پارڪر کان 45 ڪلوميٽر اولهائين ڪُنڊ تي، ۽ ملير کان ست ڪلوميٽر اولهه طرف، گوڙي نالي جين ڌرم وارن جو هڪ عاليشان مندر ٺهيل آهي. جين ڌرم وارا پارسناٿ جا پوڄاري آهن. پارس ناٿ کي ’گوريچو‘ به سڏين ٿا ۽ ان جي نالي پٺيان هيءُ گوڙيءَ جو مندر سڏجي ٿو. جين ڌرم وارا اڄ تائين الائي ڪٿانڪٿان اچي اهو مندر هر سال ڀيٽيندا آهن، ڇاڪاڻ ته هيءُ آسٿان سندن ’تيرٿ‘ به آهي.

(شاهواڻي، غلام محمد، (2005ع)، ’شاهه جو رسالو‘، سُر مارئي، داستان 9، بيت 9، ص:594)
هن سٽ ۾، شاهه لطيف، مارئيءَ جي واتان چوائي ٿو ته منهنجا ماروئڙا، کاروڙي مان لڏي، ويڙهي جھپ ڏي ويا. کاروڙي جو ڳوٺ، ننگر پارڪر تعلقي جي ڏکڻ ۾، ڪڇ جي رڻ جي ڪنڌيءَ تي آهي. شاهه لطيف، ننگرپارڪر ۽ ڀوڏيسر مان ٿيندو، کاروڙيءَ کان هلي، ملير مان گهمندو ۽ گؤڙي مندر ڏسندو ويڙهي جھپ ويو هو. هيءُ سفر، شاهه لطيف جو پنهنجو سفر هو، پر ظاهري طور، مارئيءَ جو نالو کنيو اٿس. مٿينءَ مصرع مان اهو ئي اندازو لڳائي سگهجي ٿو ته، شاهه لطيف، پائر جو ٿر گهمڻ کان پوءِ، ويڙهي جھپ ڏانهن ويو هوندو.

شاهه لطيف جو ويڙهي جھپ ڏانهن وڃڻ:
ويڙهي جھپ جو ڳوٺ، ويڙهي جهپ جو ڳوٺ، بدين - مٺي روڊ جي نئون ڪوٽ اسٽاپ کان ڏکڻ طرف ويندڙ روڊ تي 14 ڪلوميٽر مفاصلي تي ڏيپلي جي اتر الهندي طرف، ڏيپلي شهر کان 9 ڪلوميٽر جي مفاصلي تي ضلعي مٺيءَ ۾ آهي. ڏيپلي جي اتر-الهندي طرف، ڏيپلي شهر کان 9 ڪلوميٽر جي مفاصلي تي آهي. هيءُ هڪ ننڍڙو ڳوٺ آهي، جنهن ۾ ٺڪرن، بجيرن، ڀِيلن ۽ ميگهواڙن جا گهر آهن. هيءُ ننڍڙو ڳوٺ، پارو فقير جي ڪري مشهور آهي، جو شاهه لطيف کان گهڻو اڳ ٿي گذريو آهي. پارو فقير، هڪ ڪڇي برهمڻ هو، ۽ ڪڇ ڀڄ جي طرف جو ويٺل هو. هو پوءِ ويراڳ ڌاري، رمتن جوڳين وانگر گهمندو، ڪڇ جو رڻ لتاڙي، سنڌ ۾ آيو ۽ هتي ويڙهي جھپ جي ڳوٺ ۾ اچي رهيو. هو برهمڻ هوندي به ذات پات ۽ رنگ نسل جي مت ڀيد جي خلاف هو. ويڙهي جھپ جا ماڻهو جڏهن ڪم ڪار ڪري ٿڪجي سمهي پوندا هئا ته پاڻ سڀني جي گهرن جي پاڻيءَ جا دلا ڀري رکندو هو، ۽ جھنگ مان ڪاٺيون پنهنجي مٿي تي کڻي، گهر گهر ۾ رکي ويندو هو. ڪڏهن ڪڏهن ان به پيهي رکندو هو. هن جي اهڙي هلت، ويڙهي جھپ جي ماڻهن کي تعجب ۾ وجھي ڇڏيندي هئي ته هيءُ برهمڻ ٿي ڪري اسان جي پاڻ ٽهل ٽڪور ٿو ڪري ۽ سار سنڀال ٿو لهي.
پارو فقير، جنهن کي عام طرح ’پار برهم‘ به چوندا هئا، اُهو پوءِ موٽي پنهنجي ملڪ ويو ۽ پنهنجن مائٽن کي چيائين ته منهنجو موت ويڙهي جھپ ۾ ٿيندو ۽ اوهين منهنجي سماڌي، اتي جوڙائجو، ته جيئن ياد رهي ته ذات پات جي ڀيد ڀاءَ ڀڃڻ جي شروعات اُتي کان ٿي. هو پوءِ مائٽن کي وٺي ويڙهيجھپ ۾ آيو ۽ يوگ آسڻ ۾ ويهي، مائٽن کي چيائين ته، هاڻ منهنجي مٿان مٽي ورايو ۽ جيئري ئي سماڌ ڏيوم. اهڙيءَ طرح هن جيئري ئي سماڌ ورتي. اهو رواج جوڳين جو آهي. اها ساڳي سماڌي اڃا تائين  آهي، اتان کان الهندي پاسي اڌ ڪلوميٽر ڀٽ تي فقير جي بيٺڪيت هئي، جتي هڪ ڄار جو وڻ آهي، جنهن تي هر سال ڄيٺ (مئي – جون) مهيني جي پنجين تاريخ کان وٺي وڏو ميلو لڳندو آهي جو پندرهن سترهن ڏينهن ساندهه هلندو آهي. اهو ميلو قديم زماني کان وٺي اڃا تائين لڳندو اچي. رسالي ۾ ويڙهي جھپ جو نالو آيو آهي، تنهن مان سمجھجي ٿو ته شاهه لطيف ۽ جوڳي هن درويش جي درگاهه جي زيارت ڪرڻ يا اُتي ميلو ڏسڻ لاءِ ويا هئا.
ويڙهي جهپ ۾ شاهه لطيف جي فقير، راول فقير جي قبر، پارو فقير / پار برهم کان اولهه طرف آهي. مٿس نَون ٿنڀن وارو، پاسن کان کليل، ڇت وارو پڪو مقبرو ٺهيل آهي، جنهن جي سامهون ڪنڊيءَ جو هڪ پراڻو وڏو وڻ بيٺل آهي. راول فقير جي مزار، پارو فقير جي سماڌي ۽ سندس درشن واري جاءِ جي بنهه وچ واري فاصلي تي آهي.

(شيخ، ٻانهون خان، (2000ع)، ’شاهه جو رسالو‘، جلد پهريون، سُر سارنگ، داستان 3، بيت 11، ص: 328)
’پراڻ‘ پراڻي درياهه جو نالو آهي. اڳي ڍورو نارو، پراڻ ۾ اچي ڇوڙ ڪندو هو. هن وقت، ڦليلي واهه، حيدرآباد کان وٺي، ٽنڊي محمد خان ۽ بدين کي آباد ڪندو، هن پاسي پراڻ سان اچي گڏجي ٿو.
شاهه لطيف ويڙهي جھپ کان ڏيپلي ۽ راهمڪي بازار مان ٿيندو، پراڻ طرف آيو هوندو. اُتان پوءِ ونگي ولاسي پرڳڻي مان ٿيندو، پراڻ جو پتڻ اُڪري ڪڇ واري پاسي رُخ رکيو هوندائين.

شاهه لطيف جو ڪڇ جي رڻ مان اُڪرڻ:
ڪڇ جو رڻ هڪ تمام وڏو لوڻياٺو ۽ وارياسو علائقو آهي، جنهن جي ڏکڻ ۾، لکپت بندر واقع آهي. شاهه لطيف، هتي پنهنجي هڪ عقيدتمند، سانولي فقير (جيڪو هڪ روايت موجب شاهه لطيف جي دعا سان پيدا ٿيو هو) وٽ اڪثر ايندو هو. ان جي ويجھو جوڳين جون گهڻيون ئي زيارت گاهون آهن، جن ۾ ڌيڻو ڌر جبل، رامپور، ابڙا سر، اگيا، نارائڻ سر ۽ ڪوٽيسر مندر شامل آهن. روايت آهي ته ڪوٽيسر ۽ نارائڻ سر مندر تي شاهه لطيف چلا ڪڍيا هئا. رڻ ڪڇ جا کوڙ اهڙا ڪردار آهن، جن جي بهادريءَ جو ذڪر شاهه لطيف پنهنجي ڪلام جي سُر ’بلاول‘ ۽ سُر ’ڏهر‘ ۾ڪيو آهي، انهن مان ابڙو سمو، لاکو ڦلاڻي، ۽ جادم جکرو ذڪر جوڳا آهن.
ڪڇ جو رڻ اڀرندي کان الهندي تائين 255 ڪلوميٽرن ۾ ۽ اتر کان ڏکڻ تائين 120 ڪلوميٽرن ۾ پکڙيل آهي. سنڌگزيٽئر مان معلوم ٿو ٿئي ته اڳي ٿرپارڪر طرف سمنڊ هوندو  هو، جنهن جو منهن، ڪڇ جي رڻ کان هو. پوءِ ڌرتيءَ جي ڌٻڻ ڪري حالتون ڦري ويون. اڳي سنڌوندي لکپت کان شيخاڻي گهاڙي، ضلعي بدين طرف وهندي هئي ۽ ان ۾ دنگيون ۽ جھاز هلندا هئا، جيڪي سنڌڙي بندر توڙي راهمڪي بازار وٽ اچي، پڳهه هڻندا هئا، مطلب ته هتي ڪجھ وقت کارو (سمنڊ) ۽ ڪجھ وقت مٺو (درياهه) هو. هتي جي پاڻيءَ بابت تاريخن مان پڪا ڏس ملن ٿا. سڪندر اعظم جي اچڻ وارن دؤر ۾ هتي پاڻي هوندو هو.
ڪڇ جي رڻ ۾ اڳي ڪيترا ئي قلعا ٺهيل هوندا هئا. راهمڪي بازار کان ساڍا چار ڪلوميٽر کن پري ڏکڻ طرف، اڳي ’ڪانجي ڪوٽ‘ ٺهيل هو. ڪڇ جي راءُ جو هڪ صوبيدار ڪانجي نالي هتي رهندو هو، جنهن اهو ڪوٽ جوڙايو هو. 
راهمڪي بازار کان 30 ڪلوميٽر پري ڏکڻ طرف ’سنڌڙي‘ نالي هڪ وڏو بندر هو. ڪلهوڙن جي صاحبيءَ ۾ درياهي ڦورن، هن پاسي رڻ ٻاري ڏنو هو، تنهن ڪري ڪڇ جي راجا ’رائڌڻ‘، هتي اهو قلعو جوڙائي، اتي چوڪيدار بيهاريا هئا. سنڌڙي وارو قلعو، 1819ع واري زلزلي ۾ ڊهي پيو.
راهمڪي بازار کان جيڪڏهن رڻ ئي رڻ ڏيئي، ڀُڄ وڃبو ته سنڌڙيءَ وارو طرف نه وٺبو، پر ڪانجي ڪوٽ کان ’ونگر‘ نالي ڳوٺ ۾ وڃي، پوءِ مصريءَ واري کوهه تي منزل ڪبي، اتان ’ڪائوري‘ نالي ڳوٺ لنگهي، اڳڀرو ٿبو ته مٺيءَ وارو علائقو ايندو، جيڪو هڪ وڏي ايراضيءَ تي پکڙيل آهي. سُڃي پَٽ ۾ جتي پاڻمرادو وڻ ٽڻ ۽ ٻوٽا پيدا ٿين، تنهن کي ڪڇ واري پاسي ’ٻني‘ چوندا آهن. ٻنيءَ ۾ جيڪي ڳوٺ، آهن تن مان لنگهي، ’ڪاري‘ ندي اُڪري، ڀُڄ طرف وڃبو آهي. شاهه لطيف به اها ئي رڻ واري واٽ ورتي هئي، جنهن جو ذڪر هن بيت ۾ ڪيو اٿس: 

(شاهواڻي، غلام محمد، (2005ع)، ’شاهه جو رسالو‘، سُر بلاول، داستان 1، بيت 12، ص: 895)
ڀائنجي ٿو ته پوءِ شاهه لطيف رڻ جي ان ايراضيءَ وٽان لنگهيو، جتي سلطان علاؤالدين خلجيءَ ۽ ابڙي سمي جي وچ ۾ وڏي لڙائي لڳي هئي. دودي چنيسر جي قصي مان پروڙ پوي ٿي ته چنيسر کي پڳ نه ملي ته هو علاؤالدين بادشاهه کي وٺي آيو هو. ڪڇ جي رڻ ۾، راهمڪي بازار کان 9 ڪلوميٽر کن پري ’وڳهه ڪوٽ‘ هو، جيڪو سومرن جو تختگاهه هو. انهيءَ ڪوٽ جو ويرانو شاهه لطيف ڏٺو هوندو ته، جو انهيءَ لڙائيءَ بابت بيت چيائين، جيڪي رسالي ۾ سُر بلاول ۾ ڏنل آهن.

(شاهواڻي، غلام محمد، (2005ع)، ’شاهه جو رسالو‘، سُر ڏهر، داستان 1، بيت 13، ص: 896)

شاهه لطيف جو کنڀات واري تڙ تي اچڻ:
کنڀات جي نار واري تڙ تي، کنڀات نالي هڪ هاڪارو بندر هو، جيڪو گجرات جي الهندي طرف، سابرمتي ۽ ماهي ندين جي وچ ۾ هو. هن بندر جي ڏکڻ طرف، کنڀات جي نار جي مهڙ تي، کنڀات جو شهر به آهي، جو هتي جي نواب جي گاديءَ جو هنڌ هو. هن شهر توڙي سڄيءَ رياست جو اصل نالو ’سٿمڀاوت‘ يعني ٿنڀ وارو آهي، جنهن جو اچار پوءِ بگڙجي ’کنڀات‘ ٿيو. مهاديو کي، ٿنڀ جي صورت وارو ديوتا سڏيو ويندو آهي. هتي مهاديو جو هڪ چشمو آهي.جنهن کي’سڪمڀ‘ يا ’سٿنڀ تيرٿ‘ يعني ٿنڀ (مهاديو) جو تيرٿ ڪري سڏيندا هئا.
کنڀات هڪ هاڪارو ۽ وسيل بندر هوندو هو، ۽ ان جو واپار ڏيهان ڏيهه هلندو هو. نار جي لَٽجڻ ڪري، آهستي آهستي سندس اوج گهٽبو ويو. تنهن هوندي به 1616ع ۾، انگريزن ۽ ٻئي سال ڊچن، هتي ڪوٺيون قائم ڪيون. شاهه لطيف جي ڏينهن ۾ هن شهر جو اهو اڳوڻو اوج ڪونه هو. هن وقت کنڀات جي نار گهڻي قدر سڪي وئي آهي، جنهن ڪري کنڀات نالي هاڻي هڪ ننڍو شهر وڃي بچيو آهي.
شاهه لطيف سان گڏ جيڪي جوڳي هئا، سي جھوناڳڙهه ۽ گرنار کان پوءِ، هتي مهاديو جي تلاءَ جي تيرٿ ڪرڻ لاءِ آيا، پر شاهه لطيف هتي جو ٻيو ڪوبه احوال ڪونه ڏنو آهي. صرف ايترو چيو اٿس ته:

(شاهواڻي، غلام محمد، (2005ع)، ’شاهه جو رسالو‘، سُر کنڀات، داستان 2، بيت 36، ص: 146)
شاهه لطيف چوي ٿو ته، کنڀات جي نار واري تڙ تي يعني هتي جي سٿنڀ تيرٿ تي، جتي ڪيترا ماڻهو اچي ڪٺا ٿا ٿين، اُتي تون به وڃي واجھاءِ ته من سڄڻ جي طرف جي ڪا مٺي مبارڪ ملي! مطلب ته محبوب جو مڪان، جو سونهن جو سر آهي، اتي وڃي سلامي ٿي ته وصال جي واڌائي مليئي! هن مان ڏسڻ ۾ ايندو ته، شاهه لطيف جيئن جيئن سير ڪندو ۽ قدرت جا عجيب نظارا ڏسندو ويو آهي، تيئن تيئن سچي سائينءَ سان سڪ وڌندي وئي اٿس.
شاهه لطيف جي ڏينهن ۾، گجرات جي شهرن ۾ گؤريءَ جو ميلو لڳندو هو، جنهن ۾ ڪيترا جوڳي ۽ ٻيا ماڻهو اچي ڪٺا ٿيندا هئا. گؤريءَ جو مندر، ڀالوا جي ويجھو، ننگر پارڪر تعلقي ۾ اڃا تائين آباد آهي. شاهه جي رسالي ۾، ننگر پارڪر، ڏيپلي ۽ پراڻ جون ڪي حقيقتون ڄاڻايل آهن. اهي سڀيئي ڳالهيون ڳڻجن ٿيون ته ايئن پيو لڳي ته، شاهه لطيف کنڀات کان هلي، گجرات جا پَٽ لتاڙي، سنڌ ڏانهن رُخ رکيو ۽ ننگر پارڪر کان ڏيپلي وارو رستو وٺي، پراڻ جو پتڻ لنگهي، پنهنجي ماڳ موٽيو هو. انهن اندروني ثابتين تي هلي. انهيءَ واٽ جو ننگر پارڪر کان وٺي بيان ڪيو ويندو، ۽ جيسلمير جو بيان پوءِ ڪنداسين، جو شاهه لطيف کنڀات کان سڌو جيسلمير ڪونه ويو ٿو ڏسجي.

شاهه لطيف جو جيسلمير ڏانهن اچڻ:
جيسلمير جو شهر ٽن ٽڪرين جي وچ ۾ آهي. شهر جي وچ ۾ ’راجگڍ‘ يعني ’راجا جو قلعو‘ هو، جنهن کي نوانوي برج هئا. حڪومتي ڪاروبار انهيءَ قلعي اندر هلندو هو. قلعي جي اندر نهايت عمدو راج محل هو. هتي راجا کي ’راول‘ سڏيندا هئا.
جيسلمير جو شهر، جيسل نالي هڪ ڀٽي راجپوت، سن 1156ع ۾ ٻڌايو ۽ اتي قلعو به جوڙايائين، پر پوءِ علاؤالدين بادشاهه جي لشڪر، اهو قلعو ڊاهي سڄو شهر ساڙي ڇڏيو. انهيءَ اڳئين شهر جو ويرانو اڄ تائين هاڻوڪي جيسلمير جي شهر ۾ ظاهر بيٺو آهي، جنهن مان سمجھجي ٿو ته هي شهر اڳي تمام وڏو هو. اهو اصلوڪو شهر، ٻه ٽي سال ويران پيو هو، پر پوءِ سن 1651ع ۾، ’سٻل سنگ‘ نالي هڪ ڀٽي راجپوت، پنهنجن وڏن جا وسايل پَٽ وسايا ۽ شهر جو اهو ئي اڳيون نالو قائم ڪيائين. هي اهو شهر آهي، جتي شاهه لطيف گهمڻ لاءِ ويو هو، جنهن جو ذڪر سُر سارنگ جي هيٺين بيت ۾ ڪيو آهي:

(شاهواڻي، غلام محمد، (2005ع)، ’شاهه جو رسالو‘، سُر سارنگ، داستان 1، بيت 27، 2005ع،ص:689)
ڪَهِين جُنبِي جيسَرَميرَ تان، ڏِنا بِيڪانير بَڪار،

(شاهواڻي، غلام محمد، (2005ع)، ’شاهه جو رسالو‘، سُر سارنگ، داستان 4، بيت 12، ص:700)
شاهه جي رسالي ۾ اهڙو ڪوبه اشارو ڪونهي، جنهن مان سمجھي سگهجي ته، هو پاڻ جوڳين سان گڏ جيسلمير ويو هو. ڀانئجي ٿو ته، هن اڪيلو يا ٻين ڪن قافلن سان گڏ ايڏو وڏو سفر ڪيو هو. چيو وڃي ٿو ته سندس عقيدتمندن مان هڪ عقيدتمند جيسلمير ۾ رهندو هو، ۽ هميشه ملاقات لاءِ وٽس ايندو هو، ۽ کيس جيسلمير اچڻ جي دعوت ڏيئي ويندو هو. هڪ دفعي شاهه لطيف پنهنجي انهيءَ معتقد جي ڳالهه مڃي جيسلمير ويو. اتي رهائش دوران، شاهه لطيف جي جيسلمير جي راجا ڀيمسنگهه سان ملاقات ٿي. راجا ڀيم سنگهه، شاهه لطيف کان تمام گهڻو متاثر ٿيو ۽ سندس معتقد بڻجي ويو. انهيءَ راجا، شاهه لطيف جي وفات کان پوءِ، درگاهه ڀٽ شاهه جي لاءِ نغارن جي جوڙي ۽ نغارا وڄائيندڙ موڪليا هئا. درگاهه ڀٽ شاهه تي اڄ به، انهيءَ خاندان وارا نغارا وڄائين ٿا.
شاهه لطيف جي دؤر ۾، جيسلمير وڃڻ لاءِ قافلا عمرڪوٽ واري واٽ وٺي ويندا هئا. شاهه لطيف جي وقت ۾ اهو سمورو پاسو سڃو هوندو هو. قافلا اهو سڃو ڀِٽن وارو پَٽ لتاڙي، عمرڪوٽ ايندا هئا ۽ اتان گڊڙي کان جيسلمير ۽ جوڌپور ويندا هئا. شاهه لطيف به اها واٽ ورتي هئي، تنهن ڪري انهيءَ واٽ جو عمرڪوٽ کان وٺي بيان ڪجي ٿو.

شاهه لطيف جو عمر ڪوٽ ڏي اچڻ:
اڄ ڪلهه جنهن شهر کي ’عمرڪوٽ‘ سڏيو وڃي ٿو، تنهن جو اصل نالو ’امرڪوٽ‘ آهي. امرڪوٽ تي، امر سنگهه نالي هڪ سوڍي راجپوت جو نالو پيل آهي. اهو ’امرپور‘ به سڏبو هو.

(شاهواڻي، غلام محمد، (2005ع)، ’شاهه جو رسالو‘، سُر سارنگ، داستان 4، بيت 12، ص:700)
ولهار يعني غيرآباد زمين، جنهن ۾ جھنگلي وڻ ۽ ٻوٽا قدرتي طرح اڀرن، اهي ولهار امر ڪوٽ جي آسپاس آهن ۽ ڇور ڇانوڻيءَ واري رستي تان به ڏسڻ ۾ اچن ٿا.
منهنجي آهه اِها، ڪَڏِهن ڪيرائيندي ڪوٽَ کي.
		
(شاهواڻي، غلام محمد، (2005ع)، ’شاهه جو رسالو‘، سُر مارئي/ابيات متفرقه، بيت 9، ص: 606)
هيءُ اهو ڪوٽ آهي، جنهن ۾ عمر سومري، مارئيءَ کي کڻي آڻي قيد ڪيو هو. مٿينءَ مصرع ۾، شاهه لطيف، مارئيءَ جي واتان چوائي ٿو ته: ”منهنجي اندر مان جيڪا آهه ٿي نڪري سا ڪڏهن ڪوٽ کي ڪيرائي پَٽ ڪندي.“
عمرڪوٽ جي ٻاهران ٻه ڪلوميٽر پنڌ تي، ’مومل جي ماڙيءَ‘ جو ويرانو آهي. شاهه لطيف، اها ماڙي چڱيءَ حالت ۾ ڏٺي هوندي؛ ڇاڪاڻ ته 1910ع ۾ به اها گهڻي قدر سالم بيٺي هئي. اُن ۾ هڪ ڏاڪڻ به ٺهيل هئي، جنهن تان مٿي چڙهي سگهبو هو. 1924ع ۾ ڏٺو ويو ته اها ماڙي ايتري قدر ته زبون ٿي وئي هئي جو اُن جون سرون به ڀُري، اٽو ٿي ويون هيون. اها ماڙي ڪيئن جڙي سو سمورو احوال موملراڻي جي قصي ۾ ڏنل آهي. 
راڻي مينڌري جو ڀڙو (ڊٺلقلعي جو نشان)، عمرڪوٽ کان 22ڪلوميٽر اولهه طرف، صوفي صادق فقير جي ڳوٺ کان سڏ پنڌ اوڀر طرف آهي.
عمر ڪوٽ واري قلعي ۾ هڪ کوهه آهي. چيو وڃي ٿو ته راڻي مينڌري کي همير سومري انهيءَ کوهه اندر هڪ هفتو بند رکيو هو، ڇو جو راڻو مينڌرو، مومل ماڻي آيو هو، پر هميرسومري سان سچي نٿي ڪيائين، تنهن ڪري همير سومري کيس قيد ڪري رکيو هو.

شاهه لطيف جو کائر جو ٿر گهمڻ:
ٿر جو هڪ وڏو ڀاڱو ’کائر جو ٿر‘ سڏجي ٿو.

	                
(شاهواڻي، غلام محمد، (2005ع)، ’شاهه جو رسالو‘، سُر مارئي، ابيات متفرقه، بيت 33، ص:611)
ملير به ٿر ۾ آهي، پر اهو گڊڙي اسٽيشن کان 122ڪلوميٽر کن پري آهي، تنهن ڪري ’کائر‘ کي شاهه لطيف مٿئين بيت ۾ ’پريون ٿر‘ سڏيو آهي.
عيسوي ٻارهين صديءَ جي آخر ڌاري، کائر جو ٿر راٺوڙن جي هٿ ۾ هو، تنهن ڪري اهي اڄ تائين ’کائر يا راٺوڙ‘ يعني کائر جي ٿر وارا راٺوڙ سڏجن ٿا. راٺوڙن مان جن کائر ۾ راڄ ڪيو تن مان هاڪارو راجا، رڻمل هو، جنهن جو ذڪر گنج رسالي جي سُر ڍول مارو ۾ ملي ٿو.

(مرزا، ممتاز، (1995ع)، ’گنج - شاهه جو رسالو‘، سرود ڍول مارو، ص: 480)
تيرهين صديءَ ڌاري، کائر جو ٿر راٺوڙن کان سوڍن راجپوتن کسيو ۽ ڪي صديون اتي راڄ ڪيائون.
کائر توڙي سڄي ٿر ۾، اُڻڻ جو ڪم ميگهواڙ ڪندا آهن ۽ چَمڙي جو ڪم به اهي ئي ڪن. انهن مان ڪي کٿا ٺاهين ته ڪي کاهيون، ڪي لويون اُڻين ته ڪي ڪمريون جوڙيندا آهن. شاهه لطيف جي ڏينهن ۾ به ايئن هو،

(شاهواڻي، غلام محمد، (2005ع)، ’شاهه جو رسالو‘، سُر مارئي/ابيات متفرقه، بيت 23، ص:609)
کٿن ۽ لوئين جوڙڻ جو رواج ٿر ۾ گهڻن ئي هنڌن تي آهي، پر ايترو چئبو ته کپري کان ڇاڇري تعلقي جي هن کائر واري پاسي، کٿا تمام سٺا ۽ سهڻا اُڻيا ويندا آهن. شاهه لطيف کي به کائر جون کٿيون گهڻو پسند آيون هيون ۽ انهن جي ساراهه هيٺين سٽن ۾ ڪئي اٿس:

(شاهواڻي، غلام محمد، (2005ع)، ’شاهه جو رسالو‘، سُر مارئي، داستان 7، بيت 2، ص: 584)
پهرينءَ مصرع ۾ هڪ مکيه ڳالهه، جيڪا شاهه لطيف ڄاڻائي آهي، سا هيءَ آهي ته ملير يعني ننگر پارڪر پاسي، کٿا اڪثر ڪونه ٺهندا آهن، پر اُهي کائر ۾ اُڻيا ويندا آهن، ۽ وڪڻڻ لاءِ هن پاسي آندا ويندا آهن. ٻيءَ مصرع ۾ ’پيڻ‘ جي ڳالهه آهي. ’پيڻ‘ آهي پيڄي، جا کٿن ۽ لوئين کي ڪلف ڏيڻ لاءِ واهپي ۾ آڻيندا  آهن. پيڻ لڳل لوئي يا کٿو وٺبو آهي ته ان کي مهٽو ڏيئي پيڻ ڪڍي ڇڏبي آهي نه ته ان جي ڌپ تي ڪُئو اچي لڳندس ۽ ٽڪي پورو ڪندس. ٿر ۾ گهمندي شاهه لطيف شايد ماڻهن کي کٿين مان پيڻ ڪڍندي ڏٺو هو تنهن ڪري انهيءَ ڳالهه جو به ذڪر ڪيو اٿس. مطلب ته ڪيتريون عام ڳالهيون جن جو رواجي سيلاني شايد نه به جاچي سي شاهه لطيف ويهي جاچيون آهن ۽ پوءِ عمدي نموني اهي پنهنجي ڪلام ۾ بيان ڪيون آهن.

لُڊاڻو ۽ ڪاڪ لتاڙڻ:
جيسلمير کان 16 ڪلوميٽر پري الهندي طرف هڪ نهايت ئي قديم شهر آهي، جنهن کي ’لڌروو‘ سڏين ٿا، ان جو بگڙيل اُچار ’لڊاڻو‘ آهي. آڳاٽن راجپوتن جيڪي نَوَ ڪوٽ جوڙايا هئا انهن مان هڪ لڊاڻي ۾ هو. جيسلمير جو شهر 1156ع ۾ وسيو، پر تنهن کان اڳ اهي ماڻهو رهندا ئي هتي هئا. مومل جي ڏينهن ۾ توڙي اُن کان ڪيترا سال پوءِ به هيءُ شهر چڱو وسيل هو.
(شاهواڻي، غلام محمد، (2005ع)، ’شاهه جو رسالو‘، سُر مومل راڻو، داستان 5، بيت 15، ص:536)
هيءُ شهر هاڻي ويران پيو آهي. هتي ڪي پراڻيون جايون بيٺل آهن، پر اهي گهڻو ڪري سڀ خالي آهن.
لُڊوڻيان لطيف چي، لڏِيو لوڍيئڙن.

(شاهواڻي، غلام محمد، (2005ع)، ’شاهه جو رسالو‘، سُر مومل راڻو، داستان 7، بيت 2، ص:542)
لڊاڻي ۾ جين ڌرم وارن جو هڪ نهايت عاليشان مندر آهي. انهي مندر جي سنڀال لاءِ هتي ٻه ٽي ڄڻا رهن ٿا. شاهه لطيف هتي به آيو هو، تنهن جي ثابتي هيٺين مصرعن مان ملي ٿي:

(شاهواڻي، غلام محمد، (2005ع)، ’شاهه جو رسالو‘، سُر مومل راڻو، داستان 2، بيت 11، ص: 522)
ٻيءَ مصرع ۾ اٺ کي چوي ٿو ته لڊاڻي تان سنڀالي لهه. اهو ان ڪري چيو اٿس جو هيءُ شهر ٽڪريءَ تي ٻڌل آهي، جتان ضرور سنڀالي هيٺ لهڻو پوي ٿو.

(شاهواڻي، غلام محمد، (2005ع)، ’شاهه جو رسالو‘، سُر مومل راڻو، داستان 2، بيت 7، ص:521)
هن بيت ۾ اهو ڏس پتو ڏنو اٿس ته، ڪاڪ جي ڪنڌي، لڊاڻي واريءَ ٽڪريءَ سان لڳي بيٺي  آهي، تنهن ڪري لڊاڻي جي ڪنڌي ۽ ڪاڪ جو ڪنارو ساڳي ڳالهه آهن. شاهه لطيف سرزمين تي ويو هو، تنهن ڪري ئي ڪاڪ جي ڪناري بدران ’لُڊوڻي ڪنڌئين‘ لفظ ڪم آندا اٿس. مومل، هن لڊاڻي واري ٽڪريءَ جي هيٺان ڪاڪ جي ڪنڌيءَ تي رهندي هئي.
ڪاڪ، هڪ نئن آهي، جنهن جو منهن جيسلمير کان 25 ڪلوميٽر پري، ڳوٺ ڪوٽڙيءَ وٽان آهي. اها نئن پهريائين اتر طرف هلي پوءِ الهندي طرف لڊاڻي جو رُخ رکي ٿي.
برساتي موسم ۾ڪڏهن ڪڏهن هيءَ ندي ايتري ته ڀرجي وهندي آهي، جو گهڻا ڀيرا الهندي بدران اتر ڏانهن هلي ويندي آهي. انهيءَ پاسي هاڻ بند ڏياريل آهي، جنهن ڪري پاڻي اڳڀرو نٿو وڌي، پر اتي ئي بند وٽ روڪجي بيهي ٿو. مومل چوي ٿي ته:
مومل مئي کان پوءِ، ڪنگ رڙندا ڪاڪ تي،

(آڏواڻي، ڀيرومل مهرچند، (1989ع)،’لطيفي سئر‘، ص: 90)
هينئر ڪاڪ تي سچ پچ ڪنگ پيا رڙن يعني اتي سُڃ لڳي پيئي آهي. ٿورو پرڀرو ٻنيون ساوڪ لائي بيٺيون آهن، جي ڀر وارن ڳوٺاڻن جون آهن. لُڊاڻي جي اتر طرف، ڪاڪ جي ڪنڌيءَ تي هڪ پٿر جي عمارت جا نشان بيٺا آهن، جنهن کي عام طرح ’مومل جي ماڙي‘ سڏين ٿا. هن وقت فقط پٿر جي ڀت بيٺل آهي، جنهن جي آڌار تي ٿورو ڇت ٽڪر بيٺو آهي. انهيءَ ماڙيءَ تي اڳي ڪهڙو ڪاريگريءَ جو ڪم ٿيل هو، تنهن جو نشان شايد شاهه لطيف جي ڏينهن ۾ به موجود ڪونه هو.
(شاهواڻي، غلام محمد، (2005ع)، ’شاهه جو رسالو‘، سُر مومل راڻو، داستان 5، بيت 14، ص: 536)


شاهه لطيف جا اُتر سنڌ ۾ ڀيرا

شاهه لطيف جا درازن تان ڀيرا:
شاهه لطيف، اتر سنڌ جي سفر وقت، درازن جي ڳوٺ ۾ ٻه دفعا آيو هو. پهرئين دفعي، شاهه لطيف جي ملاقات ميانصاحبڏني فاروقيءَ (وفات 1192هه/1778ع) سان ان وقت ٿي جڏهن شاهه لطيف درازن جي شهر کان ٿورو پري هو ته چيائين ته هتي ته پڪل گدري جي خوشبوءِ پئي اچي، تنهن تي کيس ڪنهن ڌنار ٻڌايو ته هتي پرڀرو ئي، هنن کٻڙن جي جھُنڊ ۾ صاحبڏنو فاروقي، الله جي عبادت ۾ محو آهي. شاهه لطيف جڏهن ان ويڙهي جي ويجھو پهتو ته فقير کي عبادت ۾ محو ڏٺائين. نيٺ جڏهن فقير جو ڌيان، شاهه لطيف ڏانهن ٿيو ته شاهه لطيف کيس چيو ته: ”هاڻي يار کي لڪائڻ نه گهرجي، پر کُليو کلايو ٻاهر آڻي ڏيکارجي.“ ان کان پوءِ، ميان صاحبڏنو فاروقي، ويراڳ مان نڪري ٻاهر آيو. انهيءَ جاءِ تي کوهه کڻايائين ۽ مسجد به ٺهرايائين، جي هن وقت ويراني جي ور چڙهيل آهن. اهو صاحبڏنو فاروقي، درازن جي مشهور صوفي بزرگ ۽ شاعر، سچل سرمست جو ڏاڏو هو.
روايتون آهن ته، ٻئي دفعي جڏهن شاهه لطيف درازن ۾ آيو تڏهن سچل سرمست پنجن ڇهن ورهين جي ڄمار جو هو. ننڍڙي سچل کي ڏسي، شاهه لطيف ميان صاحبڏني ۽ سندس فرزند ميان عبدالحق (سچل جو چاچو ۽ مرشد) کي چيو ته: ”اسان جيڪو ڪُنو چاڙهيو آهي، ان جو ڍڪڻ هي ڇوڪر لاهيندو.“
عالمن جو خيال آهي ته، شاهه لطيف جي اها پيشنگوئي لفظ به لفظ صحيح ثابت ٿي، جو شاهه لطيف وحدت الوجود جو مسئلو جنهن رمز ۽ راز سان بيان ڪيو آهي، سچل سرمست، اُن کي، کليل لفظن ۾ ٻڌايو آهي.
(نوٽ: مٿئين واقعي سان ڪي عالم اختلاف رکن ٿا ۽ سندن خيال ۾ سچل جي سوانحي خاڪي کي ڏسندي اها ملاقات ناممڪن ٿي لڳي.)
انهيءَ سلسلي ۾، سچل سرمست تي هن وقت تائين جيڪي به تحقيقي ڪتاب شايع ٿي چڪا آهن، انهن جي مطالعي جي آڌار تي سچل سرمست جي ولادت جا ٻه، سن ملن ٿا. هڪ 1152هه/1739ع ۽ ٻيو 1170هه/1757ع، پر سچل سرمست جي سڀني محققن ۽ سندس پانڌيئڙن جو اتفاق آهي ته سچلسرمست 14 رمضان المبارڪ 1242هه/1827ع تي وفات ڪئي.
سچل سرمست جي وصال واريءَ تاريخ سان گڏوگڏ، هن درويش سان عقيدت رکندڙ بزرگن اهو به ورجايو آهي ته سچل سرمست نوي ورهين جي ڄمار ۾ وفات ڪئي. انهن مختلف روايتن کي ويچار ۾ رکندي، اِهو ئي مڃيو ويو آهي ته سچلسرمست جي ولادت 1152هه/1739ع ۾ ۽ وفات 1242هه/1827ع ۾ ٿي آهي ۽ انهيءَ حساب سان، شاهه لطيف جي سچلسرمست سان ملاقات  ٿي آهي، ڇاڪاڻ شاهه لطيف 1165هه/1752ع ۾ وفات ڪئي هئي، ۽ سچل سرمست 1152هه/1739ع ۾ ڄائو هو، ۽ شاهه لطيف سان ملاقات وقت سندس عمر پنج ڇهه سال هئي.
اهڙيءَ طرح، سچل سرمست جي ولادت جو سال 1172هه/1759ع لکڻ وارن مختلف ليکڪن جي راءِ کي رد ڪندي مختلف دليل پڻ ڏنا ويا آهن، جيڪي پڻ پنهنجيءَ جاءِ تي اهميت رکن ٿا ۽ ان ڳالهه جي نشاندهي ڪن ٿا ته سچل سرمست جي عمر نوي سال آهي ۽ ان حساب سان شاهه لطيف سان سندس ملاقات ٿي هوندي.
انگريزن جي حڪومت کان پوءِ، سنڌ ۾ عيسوي سن جو رواج به عام ٿيو. ارڙهين صديءَ جي پوئين اڌ واري عرصي ۾، اسان جي عالمن، هجري سال سان مطابقت رکندڙ عيسوي سال معلوم ڪرڻ لاءِ نهايت ئي سنجيدگيءَ ۽ محنت جو مظاهرو ڪندي ڪيتريون ئي معلوماتي جنتريون جوڙيون.
سن 1902ع ۾، جڏهن سڀ کان پهرين، مرزا علي قلي بيگ جو سهيڙيل سچل سرمست جو رسالو شايع ٿيو ته ان ۾ سچلسرمست جي ولادت ۽ وفات جو سن، هجري سال سان گڏ عيسوي سن سان به متعين ڪيو ويو هو. مرزا علي قلي بيگ جي تحقيق موجب، سچل سرمست جي ولادت، عيسوي سن 1739ع ۾ ۽ وفات 1829ع ۾ ٿي.
ويهين صديءَ عيسويءَ جو چوٿون ڏهاڪو سچل سرمست جي سوانح ۽ ڪلام جي اشاعت لاءِ تمام اهميت وارو سال آهي. ويهين صديءَ جي انهيءَ چوٿين ڏهاڪي ۾، سچل سرمست جي ولادت ۽ وفات جو عيسوي سن وري هن ريت ظاهر ٿئي ٿو. ولادت 1739ع، وفات 1826ع!
ان کان پوءِ جيڪي به ڪتاب ڇپيا، انهن ۾ سچل سرمست جي وفات جو عيسوي سن يا ته 1829ع درج ڪيو ويو ۽ يا وري 1826ع لکيو ويو آهي. هجري سن 1242هه سان مطابقت رکندڙ ٻئي عيسوي سال 1829ع ۽ 1826ع بنا ڪنهن تحقيق جي ڪتابن ۾ درج ٿيندا رهيا، تان جو وري 1965ع ۾، عبدالقدوس هاشميءَ، پندرهين صديءَ جي شروعات جي سلسلي ۾، هجري چوڏهن صدين جو عيسوي سن سان مطابقت رکندڙ هڪ نهايت مستند ۽ تحقيقي ڪتاب ’تقويم تاريخي‘ (قاموس تاريخي) مرتب ڪيو، جيڪو مرڪزي اداره تحقيقات اسلامي ڪراچيءَ طرفان، مئي 1965ع ۾ شايع ٿيو.
ان ڪتاب ۾ هجري سال پهرئين کان وٺي چوڏهن سؤ سال (1400) هجري تائين، هر هجري مهيني جي پهرينءَ تاريخ سان مطابقت رکندڙ عيسوي مهيني جي تاريخ ۽ ڏينهن درج ڪيو ويو آهي.
چوڏهن سئو ساله اِن تحقيقي ڪئلينڊر جي لحاظ کان، 14رمضان 1242هه تي اربع جو ڏينهن هو، ۽ عيسوي سن جي لحاظ کان اها 1827ع جي اپريل مهيني جي يارهين تاريخ هئي.
وڌيڪ دلچسپ حقيقت هيءَ آهي ته 1152هه يعني سچل سرمست جي ولادت واري سن جا پهريان پورا 9 مهينا يعني 4/3 حصو عيسوي سال 1739ع سان مطابقت رکي ٿو.
جيئن ته ’تقويم تاريخي‘ ڪتاب نهايت ئي مستند ڪتاب مڃيو وڃي ٿو، انهيءَ ڪري ڪيترن ئي محققن پوءِ، سچل سرمست جي وفات جو صحيح عيسوي سن، 1827ع لکڻ شروع ڪيو. ان سلسلي ۾ سڀ کان پهريون ڊاڪٽر نبي بخش خان بلوچ، سچل سرمست جي وفات جو عيسوي سن 1827ع لکيو. انهيءَ مان ثابت ٿئي ٿو ته، شاهه لطيف جي، ننڍڙي سچل سان ملاقات ٿي هئي. انهيءَ راءِ جي وڌيڪ وضاحت، فقير قادر بخش بيدل جي هڪ ڪافيءَ مان پڻ ٿئي ٿي، جنهن ۾ هن سچل سرمست جي عمر 90 ورهيه ڄاڻائي آهي.

شاهه لطيف جي سيد محمد بقا لڪياريءَ سان ملاقات:
اتر سنڌ جي سفر دؤران، راشدي پيرن جي وڏي ڏاڏي سيد محمد بقا لڪياريءَ سان به شاهه لطيف جي واٽ ويندي ملاقات ٿي هئي. سيد محمد بقا لڪياري، جھنگ ۾ ڍور چاري رهيو هو. شاهه لطيف پنهنجن فقيرن جي ٽوليءَ سميت اچي اتان لانگهائو ٿيو. سيد محمد بقا لڪياري کلي، شاهه لطيف کي چيو ته: ”ڇو هيتري خلق خدا جي، رُلائي خراب ڪئي اٿئي؟“ سيد محمد بقا لڪياري هڪ گمنام ڪامل درويش هو. ان جو مطلب هو ته ڏيکاءَ کان بهتر آهي ته گمناميءَ ۾ گذارجي. شاهه لطيف ورنديءَ ۾ کيس چيو ته: ”سائين! تنهنجو اولاد ته مون کان به وڌيڪ خلق کي رُلائي خراب ڪندو.“
آخر ٿيو به ايئن جو سيد محمد بقا لڪياريءَ جو فرزند پير محمد راشد روضي ڌڻي، هڪ وڏو بزرگ ٿيو، جنهن ڏانهن سموريءَ سنڌ مان ڪيترن مسلمانن رجوع ڪيو ۽ لکن جي تعداد ۾ ماڻهو سندس مريد ٿيا. پير محمد راشد روضي ڌڻيءَ جي اولاد مان ’راشد شاهي/راشدي‘ پير پيدا ٿيا، جيڪي ضلعي خيرپور جي ڪنگري تعلقي ۾ رهندا آهن. سندن موجوده شهر جو نالو ’پير جو ڳوٺ‘ آهي. سندن گادي نشين کي ’پاڳارو‘ سڏيو ويندو آهي، جنهن جي معنيٰ آهي ’پڳدار يا پڳ وارو پير‘ جنهن جا لکين مريد آهن، موجوده پير پاڳارو سيد صبغت الله شاهه راشدي آهي.

شاهه لطيف جو کهڙن ۾ مخدوم محمديءَ وٽان ڀيرو:
شاهه لطيف کهڙن تان پڻ ڀيرو ڪيو هو. روايتن موجب هڪ دفعي شاهه لطيف کهڙا شهر ٻاهران، ميان چنيهه فقير اُڄڻ جي کوهه تي وڃي منزل ڪئي. مخدوم محمديءَ کي جڏهن شاهه لطيف جي اچڻ جي خبر پيئي ته هن، شاهه لطيف کي پاڻ وٽ کهڙن ۾ اچي رهڻ لاءِ نياپو ڏياري موڪليو. جواب ۾ شاهه لطيف، مخدوم صاحب وٽ صبح جو اچڻ جو واعدو ڪيو 
(بلوچ، نبي بخش خان، ڊاڪٽر، (2013ع)، ’شاهه جو رسالو-شاهه جو ڪلام‘، مقدمو، جلد پهريون، ص:45)
ٻئي ڏينهن، شاهه لطيف، مخدوم محمديءَ وٽ کهڙن ۾ آيو. شاهه لطيف اڪثر تهجد پڙهڻ کان پوءِ تنبوري تي راڳ ٻڌندو هو. ان لاءِ راڳائي فقير هر وقت ساڻس موجود رهندا هئن. ٻئي ڏينهن تي شاهه لطيف جڏهن کهڙن ۾ مخدوم صاحب وٽ آيو ته کيس چيو ويو ته: ”قبله! هيءَ شريعت جي جاءِ آهي! هتي هي ساز پاسيرا ڪري رکو.“ شاهه لطيف سندن ڳالهه قبول ڪئي. پوءِ صفي واري جاءِ، جتي مخدوم صاحب جي نشست گاهه هوندي هئي، شاهه لطيف کي ڏنائون ۽ ساز سرود ٻئي حجري ۾ رکيائون ۽ ٻاهران تالو هڻائي ڇڏيائون. شاهه لطيف تهجد پڙهڻ بعد مراقبي ۾ ويٺو ۽ فقيرن سازن بنا راڳ ڳائڻ شروع ڪيو ته، روايت مطابق تنبورو ڪوٺيءَ ۾ اندران ئي اندران خودبخود وڄڻ شروع ٿي ويو. چؤٻول مچي ويو. مخدوم صاحب کي ان ڳالهه جو اطلاع پهچايو ويو ته ساز وڄن پيا! تڏهن پاڻ پڇيائون ته: ”تالي ۾ اندر آهن يا ٻاهر؟“ ماڻهن چيو ته: ”قبليٰ! تالي جي اندر آهن.“ تڏهن مخدوم صاحب چيو ته پوءِ معذور آهن ۽ هو شاهه لطيف جي جمود کان متاثر ٿيل آهن. ان موقعي تي شاهه لطيف هفتو کن مخدوم صاحب وٽ ٽڪيو ۽ سندن پاڻ ۾ رهاڻيون ٿيون. شاهه لطيف جڏهن مخدوم صاحب کان موڪلائي روانو ٿيڻ لڳو ته مخدوم صاحب کيس چيو ته: ”اوهان کهڙن ۾ راڳ جاري ڪريو پيا وڃو. اوهان نه اچو ها ته قيامت تائين کهڙن ۾ غير شرعي راڳ يا ساز نه وڄي ها. اسان رب پاڪ جي درٻار ۾ اهڙو عرض ڪيو هو، مگر اوهان اها دري کوليو پيا وڃو!“
ان کان پوءِ شاهه لطيف، مخدوم صاحب کان موڪلائي روانو ٿي ويو. شاهه لطيف، کهڙن تان ڀيرو پنهنجي زندگيءَ جي آخري سالن ۾ 1160هه-1159هه/1747ع-1746ع ڌاري ڪيو هو، جڏهن مخدوم محمدي صاحب جي عمر 16-17 سال کن هئي.

شاهه لطيف جا ابڙن وٽان ڀيرا:
شاهه لطيف جا اتر سنڌ ۾ ڪيترائي ’تڪيا‘ ۽ ’اوتارا‘ موجود آهن. انهن ’تڪين‘ مان شاهه لطيف جا ابڙن سردارن جي ڳوٺن وارا ’تڪيا‘ خاص اهميت رکن ٿا. شاهه لطيف جي انهن تڪين مان هڪ تڪيو، لاڙڪاڻي ضلعي جي ڳوٺ ’نائچ‘، ديهه شاهنواز ابڙو، تپو ابڙا، سرڪل ۽ تعلقي لاڙڪاڻي ۾ موجود آهي ۽ ٻيو تڪيو ابڙن سردارن جي ڳوٺ ’ترائي ابڙو‘، ديهه ۽ تپو ترائي، سرڪل مديجي، تعلقي ڳڙهي ياسين، ضلعي شڪارپور ۾ واقع آهي.
زباني روايتن توڙي لکت ۾ آيل مواد مان، شاهه لطيف جي ابڙن سردارن وٽ ڀيري ڪرڻ جا ڏس ملن ٿا، جو شاهه لطيف جا شڪارپور جي طرف ’نوشهري ابڙي‘ ۽ ’ترائي ابڙي‘ ۾  اوتارا موجود آهن، جتي شاهه لطيف اچي رهيو هو.
ان سلسلي ۾ ڊاڪٽر نبي بخش خان بلوچ لکيو آهي ته: ”ڀٽائي صاحب موجوده تعلقي ڳڙهي ياسين ۾ ابڙن جي راڄ ۾ ويندو هو جو اتي گهڻا سندس حب وارا هئا. ’ترائيءَ‘ ۾ اڃا تائين ڀٽائي صاحب جو اوتارو موجود آهي. چون ٿا ته: ’ڪمارين ابڙن‘ مان هڪ مائي، ڀٽائي صاحب جي معتقد هئي، جنهن شاههصاحب کي چيو ته: ’سائين، سواءِ هڪ گهر جي هاڻي ڪمارين مان ڪو ڪونه بچيو آهي. تون ڪا دعا ڪر ته سندن پيڙهي پڌري ٿئي.
(بلوچ، مئي-1990ع، ص: 30)
پوءِ ان مائيءَ کي اولاد ٿيو ۽ ان مان وڏو راڄ ٿيو، جي اڃا به وڏن راڄن ۾ ورهايل آهن.

شاهه لطيف جا ڪمارين ابڙن وٽ رکيل حال ڌاڳا:
قديم دؤر کان ’ترائي‘ ضلعي شڪارپور وارن سردارن ’ڪمارين ابڙن‘ ۽ ’نائچ ڳوٺ‘، ضلعي لاڙڪاڻي وارن ’ڪمارينابڙن‘ وٽ، شاهه لطيف جي استعمال جون ڪجھ شيون رکيل آهن. جن ۾: ڪلاهه، ڪفلي/چولو، ڪعبة الله جي غلاف جو ٽڪرو، شام، عراق ۽ عربستان جي مقدس زيارتگاهن جون هٿ سان جوڙيل تصويرون، ماکيءَ واري ميڻ جي ٺهيل بتي، ۽ ڦِيش جو ٻھارو شامل آهن.
ابڙن جي موجوده سردار همت علي خان ڪماريو، ابڙي جو چوڻ آهي ته: ”اسان وٽ ’لطيف سائين‘ جي استعمال واري ڪاٺ جي چاکڙي (جُتي) به هوندي هئي، جيڪا لطيف جي تڪيي تان ’ٽهائيءَ‘ جي موقعي تي ڪوئي کڻي ويو.“ (مهدي شاهه، 2005ع، ص: 400) 
نائچ ڳوٺ، ضلعي لاڙڪاڻي وارن ڪمارين ابڙن (جيڪي ترائي ضلعي شڪارپور وارن ابڙن سردارن جا سؤٽ آهن.) وٽان هيءَ روايت پڻ ملي ٿي ته: ”شاهه لطيف، نائچ ڳوٺ واري تڪيي تي پورا ڇهه مهينا رهيو هو، ۽ هِتان پوءِ ترائي (ڪمارين) سردارن وٽ ويو هو.“(مهدي شاهه، 2005ع، ص: 399)
 
 
 
 



شاھه لطيف جا مِٽ مائٽ
خانداني تعلقات:

بيبي سيده بيگم/ سعيده بيگم:
شاھه لطيف جي شريڪ حيات بيبي سيده بيگم (يا سعيده بيگم) هئي. سندس پيءُ جو نالو مرزا بيگ هو، جيڪو ڪوٽڙي (مغل) جو هڪ سکيو ستابو ۽ اثر رسوخ وارو ماڻهو هو. مرزا بيگ کي شاھه لطيف جي والد سيد حبيب شاهه سان خاص عقيدت هئي. هڪ ڀيرو مرزا بيگ جي نياڻي بيمار ٿي پئي، پر سيد حبيب شاهه پاڻ بيمار هو، تنھن ڪري شاھه لطيف کي دعا لاءِ موڪليو. مرزا بيگ، شاھه لطيف سان ڪجهه وقت کانپوءِ اڻبڻت ٿي. شاھه لطيف جي شادي بيبي سيده بيگم سان ٿي، جنھن کي شاھه لطيف جا مريد "تاج المخدرات" جي لقب سان سڏيندا هئا.

بيبي فاطمه/ بيبي سلطانه:

بيبي فاطمه، شاھه لطيف جي وڏي ڏاڏي، سيد حيدر شاهه جي گھرواري ۽ شاھه محمد هالي جي نياڻي هئي. سندس اصل نالو 'فاطمه' هو، پر ڇاڪاڻ ته سيد حيدر جي والده جو نالو به ساڳيو هو، تنھن ڪري بيبي فاطمه جو نالو مٽائي 'بيبي سلطان/سلطانه' رکيائين.

سيد حيدر شاهه:
شاھه لطيف جي ڏاڏاڻن مان سيد حيدر شاهه ولد سيد مير علي، سال 800هه/1398ع ۾، امير تيمور سان گڏجي هندستان آيو. ڪجهه وقت کان پوءِ، سيد حيدر شاهه پنھنجي والد ۽ امير تيمور کان موڪلائي، سنڌ جي شهر 'هالا ڪنڊيءَ' ۾ اچي رهيو. هالن جي حاڪم ميران محمد نالي، هالا ذات جي ماڻهن تي ڪنهن ڏوهه جي ڪري ڏنڊ وڌو هو، جيڪو غربت جي ڪري هالا ذات وارا ادا ڪري نه ٿي سگھيا. سيد حيدر شاهه اها رقم پنهنجي هڙان ڀري، جنهن ڪري هالا ذات جا ماڻهو سندس ڏاڍا ٿورائتا ٿيا. جن کان پوءِ انهن کيس سڱ ڏنو.

سيد مير علي 'هيراتي' / سيد علي 'هيراتي':
شاھه لطيف جي ڏاڏاڻن مان چوڏهين نمبر تي، سيد مير علي ولد سيد محمد شاهه هو. سندس وڏا اصل بغداد، شيراز ۽ ترمذ ۾ رهيا هئا. سيد مير علي پهريون بزرگ هو، جنهن اچي هرات کي وسايو. امير تيمور، سيد مير عليءَ جي چئن وڏن پٽن کي مختلف علائقن جي حاڪم طور مقرر ڪيو.

سيد مير علي 'سنڌي':
شاھه لطيف جي ڏاڏاڻن مان ٻارهين نمبر تي، سيد مير علي ولد سيد حيدر شاهه هو. سيد مير علي پنهنجي والد حيدر شاهه جي اڳين پٽن کان هرات مان پنھنجو حصو وٺي، پنهنجي چاچي شرف الدين کي ساڻ ڪري سنڌ موٽي آيو. مٽيارين ۾ سيد، اڄ ڏينهن تائين موجود آهن. شاھه عبدالڪريم بلڙيءَ وارو به سيد شرف الدين جي ڇهين پيڙهيءَ مان هو، جيڪو شاھه لطيف جو تڙ ڏاڏو هو.

شاھه حبيب:
شاھه حبيب ولد سيد عبدالقدوس شاهه، شاھه عبداللطيف ڀٽائيءَ جو والد بزرگوار هو. پاڻ زهد ۽ عبادت، فقر ۽ فضليت جو صاحب هو، سندس اعليٰ اخلاق، فيض ۽ فقيريءَ جو سندس پٽ شاھه عبداللطيف جي تربيت تي وڏو اثر هو.

شاھه لطيف جي امڙ:
ڪن روايتن موجب شاھه حبيب، ٻه شاديون ڪيون. ڪنھن به ڪتاب ۾ نه شاھه لطيف جي والده ماجده جي نالي ۽ نه ئي وري قبر يا ٻئي احوال موجب ڪا ڄاڻ ملي ٿي. ڪن روايتن موجب، شاھه لطيف جي والده ماجده جي قبر ڀٽ تي ساداتن واري قبرستان ۾ آهي. ڀٽ شاهه تي ٻه قبرون آهن، جن جي مٿان مقبرو ٺهيل آهي، جن لاءِ چون ٿا ته، هڪ قبر شاھه لطيف جي والده جي آهي ۽ ٻي قبر شاھه لطيف جي گھر واريءَ جي آهي.

شاھه عبدالڪريم بلڙيءَ وارو (1622ع-1538ع):
شاھه عبدالڪريم بلڙيءَ وارو متعلوي ساداتن (مٽياريءَ وارن سيدن) مان هو. سندس والد جو نالو، سيد لعل شاه هو. شجري جي حساب سان هو، سيد مير علي هراتيءَ جي نائين پيڙهيءَ مان هو. شاھه لطيف سندس تڙ پوٽو هو. شاھه لطيف کي، شاھه ڪريم جو ايترو ته گھڻو اثر هو، جو پاڻ هميشه قرآن شريف ۽ مولانا روميءَ جي مثنوي سان گڏ شاھه ڪريم جو رسالو به ساڻ رکندو هو.

شاھه محمد هالو ولد دريا خان هالو:
800هه/1398ع ۾، سيد حيدر جڏهن سنڌ جي شهر 'هالا ڪنڊيءَ' ۾ آيو، ته ان وقت سنڌ تي سمن جو راڄ هو. ميران محمد، ان وقت هالا ڪنڊيءَ جي علائقي جو حاڪم هو، جنهن ڪنهن سبب ڪري هالا قبيلي وارن تي ڳرو ڏنڊ وڌو هو. سيد حيدر شاهه اهو ڏنڊ پنهنجي هڙان ادا ڪري، قبيلي جي ماڻهن کي آجو ڪيو. قبيلي جي سربراھه شاھه محمد هاليءَ، پنهنجي نياڻي بيبي فاطمه/بيبي سلطانه، سيد حيدر کي پرڻائي. انهيءَ نسبت سان، شاھه محمد هالو، شاھه لطيف جو وڏو نانو ٿئي ٿو.

لعل بيبي:
مٽيارين جي متعلوي ساداتن سان تعلق رکندڙ 'لعل بيبي'، هڪ پرهزگار ۽ متقي خاتون ٿي گذري آهي، جيڪا سلوڪ جون ڳالهيون سکڻ ۽ ياد الاھي جي روح رهڻ خاطر، شاھه لطيف وٽ اڪثر ڀٽ تي ايندي هئي. ڪن روايتن مطابق، لعل بيبي، شاھه لطيف جي ڀيڻ بيبي بتول جي ننهن هئي.

مرزا بيگ ارغون (مرزا مغل بيگ) وفات: 1124هه/1712ع:
مرزا بيگ بن مرزا جان بيگ ارغون، شاھه لطيف جو سھرو هو. هڪ ڀيري 1124هه/1712ع ڌاري 'دل' ذات جي ڌاڙيلن مرزا بيگ جي گهر ڌاڙو هني، اوڏي مهل مرزا بيگ گهر ۾ موجود ڪونه هو. 'دَلَ' ڌاڙيل گهر جو الھه تلھه سڀ ٻُھاري ويا. مرزا بيگ، ڌاڙيلن پويان ڪاھي ويو ۽ ان مقابلي ۾ مارجي ويو.

شاھ عبداللطيف جي ڏاڏي جو نالو سيد عبدالقدوس شاھ ھو .



شاھ لطيف جا مشھور واقعا ۽ روايتون

ابجد جي حساب سان، مرزا بيگ جي مارجي وڃڻ جو سن ٻڌائڻ وارو واقعو:
جڏھن مرزا بيگ، 'دل' قوم جي ڌاڙيلن سان مقابلو ڪندي مارجي ويو، تڏھن ھڪ ڏينھن مجلس ۾ شاھه لطيف جي فقيرن مان ھڪ فقير چيو: "بود خبيث"، يعني 'ھو بڇڙو ھو'. ان فقري مان ابجد جي حساب سان 1124ھه مطابق 1712ع تي نڪتو. تنھن تي شاھه لطيف فرمايو ته: "ايئن چوڻ نہ گھرجي، پر چؤ ته: يڪ مغل به بود"، يعني 'ھڪ سٺو مغل ھو'. ابجد جي حساب سان انھن لفظن مان به ساڳيو سال يعني 1124ھه نڪتو.

اَٽل ۽ چَنچل جو شاھه لطيف وٽ اچڻ:
شاھه لطيف کي راڳ ٻڌڻ جو ڏاڍو شوق ھوندو ھو. 'اٽل' ۽ 'چنچل' نالي، دھليءَ جا ٻه مشھور راڳيندڙ اچي، سندس خدمت ۾ حاضر ٿيا. انھن راڳيندڙن، شاھه جي رسالي جي سرن ۾ ورھائي، انھن کي جدا جدا صورت ڏنائون، ۽ ھر داستان جو نالو به رکيائون.

الياس فقير ٻگھيي وارو واقعو:
ڀٽ جي ڀرسان، شاھه لطيف جو ھڪ مريد، فقير الياس ٻُگھيو رھندو ھو. ھڪ دفعي الياس فقير، ڊگھي مسافريءَ تي ھليو ويو. سندس زال مينھيون چارڻ ويندي ھئي ۽ شام جو انھن کي موٽائي وٿاڻ تي آڻيندي ھئي. ھڪ ڏينھن چور، مينھيون چورائي ويا. شاھه لطيف مينھين جو پرو ڪڍيو، ۽ چورن وٽ ھلي وڃي، کانئن مينھيون ورائي موڪليون.

باغ فقير کيبر واري جي روايت:
باغ فقير کيبر واري کان نقل آھي ته: "ھڪ ڏينھن آءٌ سانگر (سانگري) ڍوري تي ٻڪريون چاري رھيو ھوس، جتي لَون ۽ ڪرڙ جي وڻن جو گھاٽو جھنگل ھو. اوچتو انھن وڻن مان حضرت شاھه عبداللطيف ٻاھر نڪري آيو ھڪ لڱي مون کي پاڻي آڻڻ لاءِ چيائين. مون وٽ پاڻيءَ جو ھڪ ڪونئرو ڀريو رکيو ھو، کڻي آڻي خدمت ۾ حاضر ڪيم. پاڻ وات تي ھاتھ رکي ان ۾ پاڻي پيئندا ويا ۽ سمورو ڪونئرو پئي، خالي ڪري ڏنائون."

بيبي صاحبه جي پلي کائڻ واري سڌ:
بيبي صاحبه اميدواريءَ ۾، پلي کائڻ جي خواھش ڪئي ۽ شاھه لطيف جو ھڪ فقير، وڏي تڪليف سان وڃي پلو ھٿ ڪري آيو. تڏھن شاھه لطيف پڇيس ته: "ابا! ٻيو ته خير آھي؟ ايڏي ڊڪ ڊوڙ ۾ لڳو پيو آھين؟" فقير عرض ڪيو ته: "سائين! ٻيو مڙيئي خير آھي، بيبي صاحبه، اميدواريءَ سبب پلي کائڻ جي خواھش ڪئي ھئي، جنھن ڪري آءٌ ڏوراھين پنڌ تان پلو وٺي ڊوڙندو اچي پھتو آھيان." شاھه لطيف کي اھا ڳالھه ٻڌي ڏاڍي ڪاوڙ لڳي ۽ چيائين ته: "ٻار اڃا پيٽ ۾ ئي آھي ته، فقير کي ايڏو ھلاک ڪيو اٿس. ڄمندو، ۽ وڏو ٿيندو ته الائجي ڇا ڪندو! مون کي اھڙو ٻار ئي ڪين گھرجي. ھي سڀ فقير منھنجو اولاد آھن."

'بيگ تنھنجي بيگي، ڪوٽڙيءَ ۾ ڪانَ':
مرزا بيگ ۽ سندس ساٿي ڦورن جي پٺيان وڃي رھيا ھئا. شاھه لطيف سان گڏجڻ جي کانئس طلب ڪئي، پر ھنن انڪار ڪيو ۽ بي احترامي ڪئي. ان تي شاھه لطيف چيو: "بيگ تنھنجي بيگي، آھي ڪوٽڙيءَ ۾ ڪانَ، اٿم آس اندر ۾، دَلَ مارينئي مانَ." پوء مرزا بيگ ڦورن جي ھٿان مارجي ويو.

'ڀاڻ' سبب وڻ سڪڻ وارو واقعو:
روايت آھي ته، شاھه لطيف ھڪ دفعي ڪنھن ڳوٺ ۾ وڃي، پنھنجي ھڪ مريد جو مھمان ٿيو. ان شخص وٽ ڍور ڍڳا ۽ مال گھڻو ھو. سندس گھر ۾ ھڪ سڪل وڻ به بيٺل ھو. شاھه لطيف کانئس پڇيو ته: "ھي وڻ ڇو سڪي سڙي ويو آھي؟" تنھن تي ان شخص جواب ڏنو ته: "سائين ڀاڻ جي ڪري وڻ سڪي ۽ سڙي ويو آھي." تڏھن شاھه لطيف فرمايو ته: "ھائو! ڀاڻ شيءِ ئي اھڙي آھي، جو ساون کي به سڪايو ڇڏي."

ڀِٽَ تي مڇرن جو تنگ ڪرڻ وارو واقعو:
فقيرن شاھه لطيف سان شڪايت ڪئي ته: "ڀِٽ ھونءَ ته بھترين جاءِ آھي، پر ھتي مڇر تمام گھڻا آھن ۽ انھن اسان کي اھڙو ته تنگ ڪيو آھي، جو اڌ رات کان پوءِ سمھڻ ئي نٿا ڏين ۽ اسان جي مِٺي ننڊ ٿا ڦٽائين." تنھن تي شاھه لطيف فرمايو ته: "ابا! مڇر ته پاڻ اوھان جا سڄڻ آھن، جو اوھان کي غافل ٿي سمھڻ نٿا ڏين. اھي اوھان کي ھدايت ٿا ڪن، ته سستي ڇڏي اُٿي، پنھنجي رب سائينءَ کي ياد ڪريو."

'ڀِٽَ ڏيندي ٽِٽَ' واري روايت:
جڏھن شاھه لطيف جا فقير پنھنجي مٿي تي مٽي ڍوئي ڀٽ کي مٿي ڪرڻ جي ڪم ۾ لڳا پيا ھئا، تڏھن اتفاق سان مخدوم نوح سرور ھالائيءَ جي درگاھه جو پنجون گادي نشين، مخدوم مير محمد 'پنج پڳيه' عرف 'مير پير' شڪار جي ارادي سان، اتان لانگاھو ٿيو. فقير کانئن پڇيائين ته: "ھي ڇا ٿي رھيو آھي؟" شاھه لطيف جي فقيرن جواب ڏنو ته: "ڀٽ کي سنواري پڪو ڪري رھيا آھيون، ۽ ھن ڀٽ تي نئون ڳوٺ ٿا ٻڌون." انھيءَ تي مخدوم صاحب فرمايو ته: "قبليٰ سائين! ھائو، ھيءَ ڀِٽَ ڏيندي ٽِٽَ."

ڀِٽ لاءِ شاھه ڪريم جي اڳڪٿيءَ واري روايت:
شاھه عبدالڪريم بلڙيءَ وارو، واريءَ جي ڀٽ تي اچي منزل ڪيائين، اتي نماز پڙھيائين ۽ فرمايائين ته: "منھنجي اولاد مان ھڪ الله لوڪ پيدا ٿيندو، جنھن جو آستانو ھن ھنڌ ٿيندو، ۽ ھن ويرانيءَ کي اچي وسائيندو، ۽ ھو ھڪ زبردست شاعر پڻ ٿيندو." شاھه عبدالڪريم بلڙيءَ واري جي 'ڀٽ' جي حوالي سان ڪيل اِھا اڳڪٿي سچي ثابت ٿي ۽ سندس پوئينرن مان، شاھه عبداللطيف پيدا ٿيو، جنھن اُن 'ڀٽ' کي آباد ڪيو.

ڀَــٽِي بزرگ وارو واقعو:
ھالن پراڻن ۾ ھڪ ڀٽي بزرگ رھندو ھو. ھڪ دفعي انھيءَ بزرگ کي سندس شاگردن، شاھه لطيف جي اوتاري وٽان لنگھندي چيو ته: "ھن اوتاري ۾ ھڪ سيد ڪامل ولي رھندو آھي، ڇو نه ان جي زيارت ڪجي ۽ ساڻس ملاقات ڪجي؟". انھيءَ تي مخدوم صاحب کين جواب ڏنو ته: "اسان کي اڃا تائين اھو معلوم ٿي نہ سگھيو آھي ته، ھي سيد صاحب سچي سڪ جو سالڪ آھي. الائي دنيا ڪمائڻ لاءِ ھي ڍونگ رچايو اٿس." شاھه لطيف، انھيءَ بزرگ جو استقبال ڪرڻ لاءِ رستي تي اچي بيٺو. ان کان پوءِ مناظري ۾ شاھه لطيف ان عالِم کي متاثر ڪيو.

تن جيسلميرياڻين جس.... وارو واقعو:
ھڪ دفعي شاھه لطيف پنھنجي جماعت سان سفر ڪندي، جيسلمير جي علائقي ۾ ھڪ ھنڌ اچي منزل ڪئي. ھڪ مريد جي گھر رھيو. رات جو وقت ھو، ۽ تازو مينھن به وٺو ھو. مريد گھر ۾ ڪجھ به کاڌي لاءِ نہ ھئس. تنھن ڪري سندس گھروارو ھڪ ھنڌ اچڻ جو واعدو ڪيائين ۽ واڻئي سان سڀ ڪجھ طئي ڪيائين. واڻيو ان جي ايمان ۽ سچائيءَ کان متاثر ٿي، مريد بڻجي ويو. جڏھن شاھه لطيف کي خبر پئي ته سندس تعريف ۾ ھيءُ بيت چيو: "تَنِ جيسَرميريَاڻِنِ جَسُ، جي للهِ ڪَارَڻِ لَنڊيُون، لالائيءَ جي لطيف چئي، ڪا نَه رَهِيَنِ ڪَسُ، هِتِ به رَهِيُنِ رَسُ، هُتِ بِه گَڏِيُون هوتَ کي."

پارس پٿر ۽ سوني ڪھاڙيءَ واري روايت:
شاھه لطيف پٿر ھٿ ۾ کڻي، قادر جي قدرت تي حيران ٿيندي ڏسي رھيو ھو، ته اوچتو اھو پٿر سندس ھٿن مان ڇڏائجي ھيٺ ڪري پيو، ۽ وڃي لوھي ڪھاڙيءَ تي لڳو، جنھن ڪري اھا ڪھاڙي سوني بڻجي پئي. 





وفات:

شاهه لطيف پنهنجي زندگيءَ جي آخري دور ۾، حج وارو سفر ونگي تان ڀيري وسيلي ڪرڻ چاهيو، پر راهه ۾ سندس هڪ مُريد چيو ته: "ماڻهن کي پيا چئو ته اسان جي آخري آرامگاهه ڀٽ تي ٿيندي ۽ توهان پڇاڙيءَ جي ڄمار ۾ هليا آهيو ڀلاري ڏيهه!"
پاڻ واپس موٽيو ۽ صفر مهيني ۾ 1165هه/1752ع تي وفات ڪيائين.







ڀٽ شاهه (درگاهه) سان لاڳاپيل ريتون، رسمون، رواج ۽ طور طريقا

اها حقيقت آهي ته، شاهه لطيف جي حياتيءَ ۾ ئي وٽس عقيدتمندن جا ميڙا متل هوندا هئا، جن ۾ شاهه لطيف جي وصال کان پوءِ ويتر واڌارو ايندو رهيو، جنهن ڪري اڄ ’ڀِٽَ‘ شاهه لطيف جي ’درگاهه‘ جي نالي سان، هڪ اعليٰ مقام ۽ روحانيت جو مرڪز بڻيل آهي، جنهن جو شمار مقدس درگاهن ۾ ٿئي ٿو. هن ’درگاهه‘ سان ڪي رسمون، رواج ۽ طور طريقا لاڳاپيل آهن، جن مان ڪي شاهه لطيف پنهنجي حياتيءَ ۾، ’ڀِٽَ‘ وسائڻ وقت رائج ڪيا هئا، جن جي فقير اڄ تائين پيروي ڪندا اچن، ۽ ڪي رسمون، رواج ۽ طور طريقا، جيڪي شاهه لطيف جي وصال کان پوءِ، سندس فقيرن اختيار ڪيا، سي به هلندڙ آهن. شاهه لطيف جي وصال کي پوڻا ٽي سؤ سال (هن مسودي جي ڇپجڻ واري سال تائين) گذرڻ کان پوءِ به سندن اعتقادي فقير ۽ عقيدت مند، نهايت ادب، احترام ۽ محبت سان، انهن طور طريقن جي پاسداري ڪندا پيا اچن. هيٺ انهن رسمن، رواجن ۽ طور طريقن جو احوال ڏجي ٿو:
سماع:
’سماع‘ لفظ جي لغوي معنيٰ آهي ’ٻڌڻ‘، يعني ’راڳ ٻڌڻ‘، جنهن ۾ ڌڻي سڳوري جي ياد ۾ ذڪر ڪيو ويندو آهي. ’سماع‘ لاءِ مشهور مقولو آهي ته ’سماع‘، معراج الاولياءَ يعني ولين جو معراج آهي. ’سماع‘ بابت شاهه ڪريم جي رسالي ’بيان العارفين و تنبيهه الغافلين‘ ۾ لکيل آهي ته: ’سماع‘ جا ٻه وڏا طريقا آهن:
1. قادري طريقو
2. اويسي طريقو
شاهه لطيف جي تڙڏاڏي، شاهه ڪريم، ’سماع‘ لاءِ ’قادريطريقو‘ اختيار ڪيو، جنهن ۾ نچي ڪُڏي ذڪر ڪيو ويندو آهي، جڏهن ته شاهه لطيف ’اويسي طريقو‘ اختيار ڪيو هو، جنهن ۾ ويهي، ڌڻي سڳوري جو ذڪر ڪيو ويندو آهي.
تاريخي حوالن ۾ ڄاڻايل آهي ته شاهه لطيف جڏهن ڀِٽَ وسائي ته هن اتي ميين شاهه ڪريم جي درگاهه تي ٿيندڙ سماع ۽ ذڪر واري سلسلي کي ئي قائم ڪيو، جيڪو اڄ تائين هلندو ٿو اچي. جيئن ته شاهه لطيف، موسيقيءَ ۽ راڳ جو وڏو ڄاڻو هو، ان ڪري پنهنجي ڪلام کي مختلف راڳن ۾ ترتيب ڏيئي، فقيرن کي ڳائڻ لاءِ باقاعدي تعليم ۽ تربيت ڏنائين.
شاهه لطيف ڀٽ تي جڏهن سماع جو سلسلو شروع ڪيو ته ان ۾ ميين شاهه ڪريم جا بيت پڙهيا ويندا هئا، پر پوءِ اڳتي هلي، شاهه لطيف جا بيت پڙهڻ شروع ڪيا ويا. موجوده وقت شاهه لطيف جي درگاهه تي ٿيندڙ سماع ۾ سُر بلاول، سُر سريراڳ، سُر سامونڊي، سُر سورٺ، سُر مومل راڻي ۽ سُر حسينيءَ جا بيت پڙهيا ويندا آهن، جڏهن ته عرس جي ڏينهن ۾ ڪِن مخصوص سُرن جا بيت به پڙهيا ويندا آهن، جيئن 14 صفر تي ٿيندڙ سماع ۾ ٽن سُرن يعني سُر بلاول، سُر مومل راڻي ۽ سُر حسينيءَ مان بيت پڙهيا ويندا آهن، ۽ 16 صفر تي ٿيندڙ سماع ۾ چئن سُرن يعني سُر پورب، سُر ڪاموڏ، سُر ڪارايل ۽ سُر حسينيءَ مان بيت پڙهيا ويندا آهن، جڏهن ته عيدن جي ڏينهن ۾ نماز کان پوءِ ٿيندڙ سماع ۾ ٽن سُرن يعني سُربلاول، سُر موملراڻي ۽ سُر حسينيءَ مان بيت پڙهيا ويندا آهن.
شاهه لطيف جي درگاهه تي ٿيندڙ سماع، اڄ به انهيءَ طريقي سان ٿيندو آهي، جيئن شاهه لطيف پاڻ شروع ڪرايو هو، ۽ ان ئي جڳهه تي ٿيندو آهي، جتي شاهه لطيف جي دؤر ۾ ٿيندو هو. فقير، سماع واريءَ جاءِ تي، باهه جو مچ ٻاريندا آهن، جيڪو سياري ۽ اونهاري ٻنهي مندن ۾ ٻاريو ويندو آهي، جنهن جي چوڌاري حلقو ٺاهي ذڪر ڪيو ويندو آهي. ذڪر ڪرڻ وارن کي ذاڪري فقير چيو ويندو آهي. جتان اهي فقير حلقو يا ذڪر ڪري نڪرندا آهن، ان جاءِ کي ذاڪري فقيرن جي اوطاق چيو ويندو آهي.
چنڊ جي هر آچر ڏينهن (سومر جي رات ڏهين وڳي ڌاري) اها رسم ادا ڪئي ويندي آهي. مچ جي چوڌاري ذاڪري فقير ذڪر ڪندي پهچندا آهن، ۽ ٻه ٽي ڀيرا ان مچ جي چوڌاري ڦيرا ڏيندا آهن. تنهن کان پوءِ تمراڻي فقير، وڏيءَ اوطاق مان ذڪر ڪندا اچي، ذاڪرين سان ملندا آهن، ۽ پوءِ گڏجي ذڪر ڪندا، مچ جي اولهه ۾ ’لکي در‘ (درگاهه) ڏانهن منهن ڪري ويهي، ذڪر ڪندا آهن، ۽ بعد ۾ دعا گهري ويندي آهي، جيڪا تمر فقير جو سجاده نشين گهرندو آهي. ان سڄي عرصي ۾، شاهه لطيف جي درگاهه جو سجاده نشين، موجوده عَلم ڀرسان ٺهيل ڏيڊ فٽ کان اوچي ٿلهي نما جاءِ، جنهن کي’آسڻ‘ سڏبو آهي، ان تي اچي ويهندو آهي، ۽ سڄو ذڪر ٻڌندو آهي. جڏهن فقير دعا ختم ڪندا آهن ته سجاده نشين، پنهنجيءَ جاءِ تان اٿي، ’مچ‘ وٽان ٿيندو، درگاهه جي مُک دروازي (چانديءَ واري دروازي) اڳيان ويهي، دعا گهرندو آهي، ان کان پوءِ شاهه حبيب جي روضي تي وڃي، دعا گهرندو. تنهن کان پوءِ درگاهه جي ڏکڻ ۾ مدفون فقيرن ۽ ٻين قبرن تي دعا گهري، ڪُنجي بردار فقير کان ’ورڇ‘ (جنهن ۾ خشڪ ميوو وغيره هوندو آهي) وٺي، لکي در کان ٻاهر بيٺل تمراڻي فقيرن سان ملي، واپس پنهنجي حويليءَ ڏانهن هليو ويندو آهي. سماع واريءَ رات، روضي جو دروازو سوير ئي قائم (بند) ڪيو ويندو آهي. جنهن ڪري سجاده نشين به روضي اندر ڪونه ويندو آهي، اُن رات، راڳ به تمراڻي فقير ڳائيندا آهن. سماع جي اها روايت جيڪا شاهه لطيف پنهنجي حياتيءَ ۾ ئي قائم ڪئي هئي، اُها اڄ به ساڳيءَ طرح هلندي پيئي اچي.
شاهه جو راڳ:
شاهه لطيف کي موسيقي ۽ راڳ سان تمام گهڻو لڳاءُ هوندو هو. پاڻ جڏهن ڀِٽَ تي سماع واري روايت قائم ڪيائون، ته ان مان لطيفي راڳ واري روايت پڻ جنم ورتو. جيئن ته شاهه لطيف، تاريخي حوالن ۽ روايتن موجب راڳ ڪڏهن به نه ڳايو، ۽ نه ئي ڪڏهن ساز ئي وڄايو، پر پوءِ به موسيقيءَ جو تمام وڏو ڄاڻو هو. پاڻ پنهنجي ڪلام جي ڳائڻ لاءِ مختلف راڳن ۾ مقامي ڌُنن/راڳڻين جو انتخاب ڪيائين ۽ باقاعدي پنهنجن فقيرن جي راڳ ۾ تربيت پڻ ڪيائين. شاهه لطيف جا عقيدتمند ۽ فقير، موسيقيءَ ۽ راڳ سان دلچسپيءَ کي سندس روحانيت سان منسوب ڪندا آهن.
شاهه جو راڳ، سندن دؤر کان وٺي، اڄ تائين هلندو ٿو اچي، جنهن جي سربراهي شاهه لطيف جي حياتيءَ ۾ سندس خاص فقير تمرفقير ڪندو هو، ۽ اڄ تائين تمر فقير جا پونئير درگاهه تي راڳ ڳائيندا اچن، جن کي تمراڻي فقير چيو ويندو آهي.
شاهه لطيف جي دؤر ۾، هر مهيني جي پهرينءَ رات، هر جمعي رات، ۽ هر سومر جي رات، راڳ ڳائڻ لاءِ مخصوص راتيون هيون، پر هاڻي لطيف جي درگاهه تي هر رات، راڳ جي محفل ٿيندي آهي. موجوده زماني ۾ درگاهه تي هفتي جون ست ئي راتيون راڳ ٿيندو آهي جيڪو سومهڻي (عشاء) جي نماز کان پوءِ شروع ٿيندو آهي، ۽ فجر جي نماز کان پهرين ختم ٿيندو آهي، پر هر جمعي جي رات تمراڻي فقير راڳ ڳائيندا آهن، جيڪي ٻين جي مقابلي ۾ راڳ جا ماهر ۽ مٿڀرا چيا ويندا آهن. انهن کي ’جُمڙيا فقير‘ به چيو ويندو آهي. شاهه لطيف جي راڳ کي عام ڪندڙ اهي درويش عقيدتمند فقير، بنا ڪنهن لالچ جي روزانو ڪارا ويس ڪري، دنبورا کڻي، درگاهه جي در آڏو ويهي، سُر وکيريندا آهن، ۽ فجر جي ٻانگ تائين راڳ ڳائيندا رهندا آهن.

ڌمال يا نوبت:
شاهه لطيف جي درگاهه سان ڌمال يا نوبت واري روايت جي باري ۾ مير عبدالحسين خان سانگيءَ جي ڪتاب ’لطائفلطيفي‘ ۾ ڄاڻايل آهي ته، ڌمال يا نوبت لاءِ جيسلمير جي راجا ڀيم سنگهه، نغارن جون ٻه جوڙيون درگاهه لاءِ ڏنيون هيون ۽ انهن کي وڄائڻ لاءِ اُتان مڱڻهار فقيرن جا ٻه گهر هتي لڏي آيا، جن جو تعلق گرنار سان هو. ان ڪري انهن فقيرن کي ’گرناري فقير‘ چيو ويندو آهي. ويجھڙائيءَ واري دؤر ۾، عثمان فقير، ٽؤنر فقير، جمن فقير ۽ فيضو فقير، ڌمال وڄائڻ جا ماهر ٿي گذريا آهن، ۽ هاڻي سندن اولاد ان روايت کي نڀائيندو اچي.
شاهه لطيف جي درگاهه تي شام جو روز، سانجھيءَ واري نماز کان اڳ، نوبت خاني واري جاءِ تي ڌمال وڄندي آهي، پر ڪن خاصخاص موقعن، جھڙوڪ عيدن جي موقعن تي، صبح جو فجر جي نماز کان پوءِ سج اڀرڻ تائين اها ڌمال وڄائي ويندي آهي. اهڙيءَ ريت جڏهن عيد جو چنڊ ڏسڻ ۾ ايندو آهي ته به ڌمال وڄائي، ڳوٺ وارن کي چنڊ جي ڏسجڻ جو اطلاع ڏنو ويندو آهي، ۽ جڏهن سجاده نشين پنهنجي شجرگاهه واري بنگلي کان لکي در اڳيان  ٿيندڙ عيد نماز لاءِ ايندو آهي ته ان جي اچڻ جي اطلاع لاءِ  به ڌمال وڄائي ويندي آهي ته جيئن ماڻهن کي خبر پوي ته شهر جو وڏو اچي رهيو آهي. عيد نماز ’واگهرجيءَ‘ جي عالمن جو ڪوبه فرد پڙهائيندو آهي. هن وقت مولانا ابوزر لغاري نماز پڙهائيندو آهي، هن کان اڳ سندس والد مولانا سڪندر علي لغاري نماز پڙهائيندو هو. عيد نماز ختم ٿيڻ کان پوءِ به ڌمال وڄندي رهندي آهي، ۽ ڳوٺ جا ماڻهو ڌمال تي خوش ٿي جھمريون هڻندا آهن. تنهن کان سواءِ جمعي جي رات، سومهڻيءَ جي نماز کان پهرين ۽ فجر نماز کان پوءِ، صبح ٿيڻ تائين پڻ ڌمال وڄائي ويندي آهي.

حلقو:
شاهه لطيف، پنهنجي حياتيءَ ۾، حلقو ٺاهي ذڪر ڪرڻ جي شروعات ڪئي هئي، جيڪو سلسلو اڄ تائين سندس درگاهه تي هلندو ٿو اچي.
شاهه لطيف  جي حياتيءَ ۾، حلقي يعني گول دائري ۾ فقير، سانجھيءَ جي نماز کان پوءِ، موجوده جاءِ تي الله پاڪ جو ذڪر ڪندا هئا، جيڪو اويسي طريقي سان ڪيو ويندو هو، ۽ شاهه لطيف  اهو ذڪر احترام سان، پاسي ۾ ڪرڙ جي وڻ هيٺان ويهي ٻڌندو رهندو هو. ان ڪرڙ واري جاءِ تي ڪجھ سال اڳ، هڪ ڪرڙ جو ننڍو وڻ لڳايو ويو هو، جو هينئر چڱيرڙو وڻ ٿيو بيٺو آهي. گول دائري ۾ بيهڻ سان، ڪن فقيرن جي پٺ مزار ڏانهن ٿيندي هئي، ان ڪري اهي قطار ٺاهي، الهندي طرف مزار ڏانهن منهن ڪري ذڪر ڪندا رهندا هئا. اهو سلسلو اڄ به جاري آهي. ذڪر کان پوءِ، فقير تبرڪ ورهائيندا آهن. ان ذڪر جي اڳواڻي، درگاهه جو ڪنجي بردار يا ڪو جھونو فقير ڪندو آهي.

ختمو شاهه لطيف ڀٽائي:
شاهه لطيف جي وصال کان پوءِ، 14 صفر تي هر سال سندس درگاهه تي ٽن ڏينهن جو عرس ٿيندو آهي، جيڪو 14 کان 16 صفر تائين هلندو آهي، جتي شاهه لطيف جا هزارين عقيدتمند حاضري ڀري، سندس فن، فڪر ۽ عظمت کي ڀيٽا ڏيندا آهن.
ميلي جي ٽئين ڏينهن، يعني 16 صفر تي صبح جو، درگاهه جو سجاده نشين، پنهنجيءَ حويليءَ تان، شاهه لطيف  جا ڌاڳا (ويس) پهري، مريدن، ساداتن ۽ عقيدتمندن سان گڏ جلوس جي شڪل ۾، لکي در (درگاهه) اڳيان اچي ويهندو آهي. ذڪر فڪر بعد اجتماعي دعا گهري ويندي آهي. ان کان پوءِ مٺو شربت، تبرڪ طور ورهايو ويندو آهي. ان کان پوءِ فقير، مچ واري جاءِ تي چؤطرف سماع ڪندي ذڪر ڪندا آهن، ۽ پوءِ ڌمال وڄندي آهي. اهڙيءَ طرح ڀٽائيءَ جي ميلي جي پُڄاڻي ٿيندي آهي.

سجاده نشين پاران لکي در اڳيان ٻُهاري ڏيڻ جي رسم:
هن رسم ۾ هر جمعي جي ڏينهن تي صبح جو درگاهه شاهه عبداللطيف ڀٽائيءَ جو سجاده نشين ٻاهرين اڱڻ جيڪو لکي در جي آڳر ۾ آهي، اُتي پاڻ ٻهاري ڏيندو آهي. ان وقت درگاهه جا فقير به ساڻس گڏ هوندا آهن. ٻُهاري ڏيڻ کان پوءِ اجتماعي دعا ٿيندي آهي، جنهن بعد سجاده نشين واپس حويليءَ هليو ويندو آهي. هن رسم جي شروعات اڳوڻي سجاده نشين سيد نثار حسين شاهه ’حسيني‘ ڪئي، جنهن بعد موجوده سجاده نشين سيد وقار حسين شاهه پڻ هن رسم کي قائم رکندو اچي ٿو.

شاهه عبداللطيف ڀٽائيءَ تائين طريقت جو سلسلو

حضرت اولياء صاحب (يعني سيد عبداللطيف ڀٽائي) جي طريقت ۽ ارشاد، پيري مريديءَ جو سلسلو حضرت محمدﷺ تائين تحرير ڪجي ٿو. شاهه عبداللطيف ڀٽائي ’تارڪ‘ پنهنجي پيءُ سيد حبيب شاهه کان تلقين ورتي پر حقيقت حال هن طرح آهي ته، حضرت اولياء صاحب ’اويسي‘ هو. روحاني طريقي سان حضورﷺ کان فيض حاصل ڪيو هئائون. جھڙيءَ طرح اويس قرني، حضورﷺ کان فيض حاصل ڪيو هو، جيتوڻيڪ سندن حضور پرنور ۾ حاضري به ڪانه ڀري سگهيو هو. جيڪڏهن ڪو حضرت اولياء صاحب کان کان باري ۾ پڇندو هو ته پاڻ فرمائيندا هئا ته، لطيف جو مُرشد سندن والد حبيب شاهه آهي. حضرت اولياء صاحب کان ان باري ۾ پڇندو هو ته پاڻ فرمائيندا هئا ته، لطيف جو مرشد سندن والد حبيب آهي. حضرت اولياء صاحب جو ظاهري طريقت جو سلسلو هن طرح آهي: سيد عبداللطيف شاهه ’ڀٽ ڌڻي‘ پنهنجي پيءُ سيد حبيب شاهه جي هٿ تي بيعت ڪئي. ان پنهنجي پيءُ حضرت عبدالقدوس کان فيض حاصل ڪيو. ان پنهنجي پيءُ سيد جمال شاهه کان تلقين ورتي. ان سيد عبدالڪريم بلڙي واري جي هٿ تي بيعت ڪئي. هي پاڻ اويسي هو، پر ظاهري فيض سلطان ابراهيم بهاري کان حاصل ڪيو هئائين. ان وري شاهه علي الهاشمي کان فيض ورتو. ان شاهه شرف الدين کان فيض پرايو. ان شاهه شهاب الدين قاسم کان فيض حاصل ڪيو. ان وري بدرالدين يحيٰ کان فيض پرايو. ان شاهه نورالدين حسين کان فيض ورتو. ان شاهه شمس الدين محمد کان فيض ورتو. ان سيف الدولہ يحيٰ کان فيض ورتو. ان ظهيرالدين احمد کان فيض ورتو. ان شهاب الدين احمد کان فيض ورتو. ان عمادالدين ابو صالح نصر کان فيض ورتو. ان شاهه عبدالرزاق کان ذڪر ورتو. ان سيد عبدالقادر حسني حسيني جيلاني کان فيض پرايو، جنهن جو روضو بغداد ۾ آهي. ان پنهنجي مرشد ابو سعيد بن علي مبارڪ المخزومي کان فيض حاصل ڪيو. ان ابوالحسن عمل يبن محمد يوسف القرشي کان فيض ورتو. ان ابو الفرح طرطوسي کان فيض ورتو. ان ابوالفضل عبدالواحد بن عبدلعزيز اليمني کان فيض پرايو. ان ابوبڪر شبلي کان فيض حاصل ڪيو. ان جنيد بغداد کان فيض پرايو. ان خواجا ابوالحسن سري سقطي کان فيض ورتو. ان خواجا معروف ڪرخي کان ذڪر ورتو. ان امام علي رضا کان فيض حاصل ڪيو. ان امام موسيٰ ڪاظم کان فيض پرايو. ان امام جعفر صادق کان فيض ورتو. ان امام محمد باقر کان فيض ورتو. ان امام زين العابدين کان فيض ورتو. ان امام حسين شهيد ڪربلا کان فيض حاصل ڪيو. ان حضرت عليؓ بن ابي طالب کان فيض حاصل ڪيو. ان شافع روز محشر حضرت محمد مصطفيٰﷺ کان فيض حاصل ڪيو.“(سانگي، 1986ع، ص: 18-19) 

شاهه لطيف جا خدمتگار/فقير

اَٽل فقير دهلوي ۽ چَنچل فقير دهلوي:
اهي فقير اصل دهلي (هندستان) جا رهاڪو هئا، جيڪي هندستاني موسيقي ۽ راڳ جا ماهر هئا. ميرعبدالحسينسانگيءَ مطابق، اُهي ٻئي موسيقيءَ جا ڄاڻو هئا، ۽ مياننورمحمدڪلهوڙي جي ايامڪاريءَ ۾ سنڌ ۾ آيا، ۽ حڪومتي درٻار تائين موسيقيءَ ذريعي رسائي حاصل ڪيائون. انهن جي موسيقيءَ واري ڄاڻ ڏسي ميان غلام شاهه ڪلهوڙي کين ڀٽ تي شاهه لطيف ڏانهن موڪليو، جتي شاهه لطيف جي حاضريءَ ۾ رهي، نج سنڌي موسيقيءَ کان به واقف ٿيا. شاهه لطيف جي چوڻ تي دنبورو وڄائڻ سکيا، ۽ فقيرن سان گڏجي، دنبورو به وڄائيندا هئا. انهن ٻنهي فقيرن، شاهه جي ڪلام کي سُروار راڳداريءَ واري حوالي سان تقسيم ڪرڻ ۾ پڻ مدد ڪئي. اُهي ٻئي فقير، آخري دم تائين ڀٽ تي ئي رهيا، ۽ اُتي ئي وفات ڪيائون.

اَجن فقير ڏيرو:
اَجن فقير ڏيرو، شاهه عبداللطيف ڀٽائيءَ جو حاضريءَ جو خاص فقير هو. هُو ڀٽ تي هميشه حاضر رهندو هو، ۽ شاهه لطيف جي خدمتــگذاريءَ ۾ مصروف رهندو هو.

احمد فقير:
احمد فقير، ذات جو سمو هو، ۽ اصل ’کهلي‘ جو ويٺل هو. هو شاهه عبداللطيف ڀٽائيءَ جو خاص مريد هو، ۽ هميشه شاهه لطيف جي خدمت ۾ گذاريندو هو. احمد فقير جو ڪم شاهه لطيف جي گهوڙيءَ، ’چَنگلُ‘ جي سارسنڀال ۽ گاهه پٺو ڪرڻ هو. ڊاڪٽر نبيبخش خان بلوچ  احمد فقير کي اصل ’گهلين‘ جو ويٺل ڄاڻايو آهي. 

اسماعيل فقير سمو ڀينءَ پور وارو:
اسماعيل فقير سمو، شاهه عبداللطيف ڀٽائيءَ جو خاص حاضريءَ جو فقير هو. اسماعيل فقير سمو شروع ۾ شاهه حبيب جو مريد هو، شاهه حبيب جي وفات کان پوءِ آخري وقت تائين شاهه لطيف جو مريد ٿي رهيو. سندس ڪم صرف ڀٽ تي حاضر رهڻ، ۽ خدمتگذاري ڪرڻ هو.

بچو فقير:
بچو فقير، شاهه عبداللطيف ڀٽائيءَ جو خاص فقير هو، ۽ ڀٽ تي شاهه لطيف جي خدمتگارن مان هڪ هو. ڀٽ تي رهندڙ سڀني فقيرن شاهه لطيف جي خدمت ڪرڻ لاءِ ڪجهه ڪم ورهائي کنيا هئا. بچو فقير شاهه لطيف لاءِ وضوءَ وقت ڪونئرو جهليندو هو. 

تماچي فقير نهڙيو:
تماچي فقير اصل ڪڇ جو رهاڪو هو. ڪڇ ۾ شاهه عبداللطيف ڀٽائيءَ سان ارادت ۽ عقيدت جو بنياد، وَنۡهِيين فقير ۽ تماچي فقير نهڙيي وڌو. ونهيين فقير کي شاهه لطيف پاڻ وٽ ڀِٽَ تي رهايو، جڏهن ته تماچي فقير شاهه لطيف جي حڪم مطابق ڪڇ ۾ ئي رهيو. وفات کان ڪجھ وقت اڳ، شاهه لطيف کيس سڏي پاڻ وٽ رهايو هو. شاهه لطيف جي وفات کان پوءِ، هي فقير اوريئڙا ڳوٺ (ڪڇ) موٽي ويو، ۽ اُتي ئي وفات ڪيائين. 

تَمر فقير:
شاهه لطيف جي پهرين خليفن مان تمر فقير نهايت مشهور خليفو ٿي گذريو آهي. تمر فقير جي زندگيءَ جي باري ۾ اسان کي ڪافي ڄاڻ ملي ٿي، پر سندس ولادت ۽ وفات جي باري ۾ ڪا به صحيح ڄاڻ نه ٿي ملي. تمر فقير جا وڏا، شاهه لطيف جا مريد هئا. هو جڏهن حج ڪرڻ ويا ته کين اهو ٻار (تمر) ڄائو هو. واپس اچي ان ٻار کي شاهه لطيف جي پيرن ۾ وجهي، سندس مريد ڪيائون، جنهن لاءِ مشهور آهي ته، شاهه لطيف ڇوڪر کان پڇيو ته: ”تنهنجو نالو ڇا آهي؟“ ڇوڪر وراڻيو: ”حاجي علي“. شاهه لطيف کي ڇوڪر جو آواز سٺو لڳو، ۽ چيائينس ته: ”اهو نالو ته ڪاملن جي سردار ۽ عالمن جي امام جو آهي. تنهنجو نالو اسين تمر رکون ٿا. جڏهن ته تون عرب ۾ ڄائو آهين، ۽ تمر (کجي) جي وڻ هيٺ ڄائو هئين، ۽ ڄمڻ وقت عرب عورتن جهمريون پائي خوشيون ڪري توکي هيءَ لولي ڏني هئي: ”فوق المطر، تحت التمر، لبن البقر، آت الله، آتالله“ (يعني مٿان مينهن، هيٺان کجور، ڳئون جو کير، ڏياللهڏيالله.)
اهو ٻڌي، تمر جا مائٽ وائڙا ٿي ويا، ۽ ڏندين آڱريون اچي وين ته حقيقت به اهڙيءَ طرح هئي. ان کان پوءِ، ننڍڙو تمر ڪچي وهيءَ کان، شاهه لطيف جي صحبت ۾ رهيو. شاهه لطيف جي ڪلام ڳائڻ ۾ وڏي مهارت حاصل ڪيائين. ڪڏهن به شاهه لطيف کان پري نه ويندو هو. شاهه لطيف کي ساڻس گهڻي محبت هئي. جڏهن شاهه لطيف وفات ڪئي، ان وقت تمر فقير اڃان ننڍو هو. شاهه لطيف پنهنجي هن ننڍڙي مريد ۽ خليفي لاءِ اوطاق جي زمين جو ٽڪر ليڪي ڇڏيو هو، جيڪو اڃا تائين سندس نالي سڏجي ٿو. شاهه لطيف پنهنجي دوست، محڪم الدين سيلانيءَ کي تمرفقير جي پارت ڪري ويو هو، جنهن تمر کي درويشيءَ جا طريقا سمجهائي، ڪمال تي پهچايو. تمر فقير، هڪ وڏو اهل دل درويش هو، ۽ هميشه درگاهه تي رهي فقيرن جي خدمت چاڪري ڪندو هو. پاڻ ڳائڻن فقيرن جي جماعت جو رهبر پڻ هو، ۽ کين ذڪر فڪر سيکاريندو هو. مسجد جي امامت پڻ سندس حوالي هوندي هئي. شاهه لطيف جي شاعريءَ کي سهيڙي، گنج جي صورت ۾ پڻ تمر فقير ئي گڏ ڪرايو. وفات کان پوءِ سندس آخري آرامگاهه، شاهه لطيف جي مقبري جي ڏاکڻي طرف احاطي جي ڪنڊ ڏانهن ڪاٺ جي هڪ  تجر ۾ آهي.

خليفو محمد عالم ڏيرو:
ڊاڪٽر نبي بخش خان بلوچ ’شاهه جو رسالو‘ ۾ لکيو آهي ته: ”خليفو محمد عالم ڏيرو، شاهه صاحب جو ماسات، ذڪر ۽ سماع جو نگران هو.“(بلوچ، 2009ع، ص: 25) جڏهن ته، مير عبدالحسين خان سانگيءَ ’لطائفلطيفي‘ ۽ مرزاقليچبيگ ’احوال شاهه عبداللطيف ڀٽائي‘ ۾ ميانمحمدعالم ديانه لکيو آهي، يعني ته خليفومحمدعالم، مخدومعربيديانه جي اولاد مان هو، جڏهن ته ڊاڪٽر نبي بخش خان بلوچ  ’شاهه عبداللطيف ڀٽائي (تحقيقي مضمون)‘ ۾ لکيو آهي ته: ”محمد عالم، جيڪو بيشڪ ڀٽائي صاحب جو خاص خليفو ۽ مڙني فقيرن ۾ ممتاز هو، سو ’سئي قنڌر‘ وارن ڏيرن درويشن جي اولاد مان هو، ڀٽائي صاحب جو ماسات هو ۽ ڀٽ تي شاهه صاحب جي سلسلي جي سماع ۽ ذڪر جو سرواڻ هو.“(بلوچ، 1990ع، ص: 43)
خليفو محمد عالم ڏيرو، شاهه لطيف جو وڏي ويساهه وارو فقير هو، ۽ شاهه لطيف کيس ’محمد عالم، سچو سالم‘ ڪري سڏيو.

رحمون فقير:
رحمون فقير، شاهه عبداللطيف ڀٽائيءَ جو خاص مريد ۽
 
فقير هو. ڀٽ تي رهائش اختيار ڪرڻ کان پوءِ، شاهه لطيف پنهنجي خاص ويجهن فقيرن کي جيڪي ساڻس گڏ رهندا هئا، مختلف ڪم ورهائي ڏنا هئا. رحمون فقير به شاهه لطيف جي خدمت ۾ سدائين حاضر هوندو هو. رحمون فقير اصل ۾ راڌائو (بورچي) هو، ۽ لنگر خاني جي سنڀال ڪندو هو.

سکر فقير ڏيرو:
سکر فقير ڏيرو، شاهه عبداللطيف ڀٽائيءَ جو خاص حاضريءَ جو فقير هو. هوُ ڀِٽ تي هميشه حاضري ۽ خدمتگذاريءَ ۾ رهندو هو.

سومر فقير لاڙڪ:
سومر فقير لاڙڪ، اصل ڳوٺ خانپور جو ويٺل هو، جيڪو پير پٺي کان 11 ڪلوميٽرن جي مفاصلي تي آهي. سومر فقير وڏو عارف ۽ ديندار ماڻهو هو، جيڪو شاهه لطيف جي ڀٽ تي اچڻ کان پوءِ، ڀٽ تي اچي رهيو، ۽ شاهه لطيف طرفان پيري مريديءَ جو ارشاد مليل هوس. يعني ڀٽ تي جيڪو ماڻهو مريد ٿيڻ لاءِ ايندو هو ته اهو سومر فقير سان ملندو هو. فقيرن جي جماعت ۾ سندس مانُ مٿانهون هو.

عارف فقير ٿيٻو:
عارف فقير ٿيٻو، شاهه عبداللطيف ڀٽائيءَ جو خاص فقير هو. هو اصل ۾ ٽنڊي الهيار جي آس پاس جو ويٺل هو. عارف فقير نهايت عبادتگذار انسان هو. پاڻ ڀٽ تي آيل نون مريدن کي نماز ۽ ٻين ظاهري عبادتن جي تعليم ڏيندو هو.

عبدالجميل فقير انڙ/ عبدالجليل فقير:
عبدالجميل فقير، ذات جو انڙ هو. هو شاهه عبداللطيف ڀٽائيءَ جو خاص فقير هو. ڀٽ تي سندس ڪم شاهه لطيف جي نماز ۽ عبادت جو بندوبست ڪرڻ ۽ مصلو ۽ تسبيح سنڀالڻ هو. 

عبدالواسع فقير سالارو:
عبدالواسع فقير، شاهه عبداللطيف ڀٽائيءَ جو خاص مريد ۽ فقير هو. شاهه لطيف جڏهن ڀٽ تي رهائش اختيار ڪئي ته ان وقت شاهه لطيف جا خاص مريد ۽ فقير ساڻس گڏ هئا. عبدالواسع فقير به انهن منجھان هڪ هو. هو ڀٽ تي خاص حاضريءَ جو فقير هو. 

عرس فقير ساند:
عرس فقير ساند، شاهه عبداللطيف ڀٽائيءَ جو خاص مريد ۽ فقير هو. کيس شاهه لطيف جو سمورو ڪلام ياد هو، ۽ عمدي نموني سان ڳائيندو هو. عرس فقير سڄي عمر شادي نه ڪئي. هو ڀٽ تي حاضر مريدن ۽ فقيرن ۾ خاص هو.

عمر فقير سهتو:
عمر فقير سهتو، شاهه عبداللطيف ڀٽائيءَ جو خاص فقير هو. هن شاهه لطيف جي ننڍي هوندي، پالنا ۽ خدمت ڪئي هئي. 

عنايت فقير ڏيرو:
عنايت فقير، شاهه عبداللطيف ڀٽائيءَ جو خاص فقير ۽ مريد هو، ۽ گهڻو وقت ڀٽ تي رهندو هو. عنايت فقير لاءِ روايت مشهور آهي، ته هڪ ڀيري شاهه لطيف کي بلاول شاهه جي ڳوٺ کان ڀٽ شاهه موٽندي، رستي ۾ هڪ نوجوان نينگر مينهيون چاريندي مليو، شاهه لطيف جي پڇا ڪرڻ تي هن پنهنجو نالو عنايت ۽ پيءُ جو نالو ’وڏيرو جاني ڏيرو‘ ٻڌايو. شاهه لطيف ته اتان هليو آيو، پر عنايت کي لطيفي نظر موهي ڇڏيو، ۽ مينهين کي اتي ئي ڇڏي، لطيفي فقيرن جي صحبت ۾ ڀٽ شاهه تي پهتو. جڏهن جاني ڏيري کي ان ڳالهه جي خبر پيئي ته ڏاڍو ڪاوڙجي ڀٽ تي آيو. جاني ڏيرو، اڳ ۾ ئي شاهه لطيف سان، دلي ڪدورت رکندو هو. ڀٽ تي اچي پٽ جو پڇيائين ۽ پٽ کي ڌڪ چنبا هڻي وٺي ويو، پر عنايت وري به ڪونه مڙيو، ۽ اچي مرشد جي خدمت ۾ ڀٽ تي رهيو. اهڙيءَ طرح جاني ڏيرو، ست اٺ ڀيرا پٽ کي ڀٽ تان وٺي آيو. هڪ ڏينهن وڏيرو جاني، جڏهن پٽ کي وٺي وڃڻ لاءِ ڀٽ تي پهتو ته، ان وقت عنايت، شاهه لطيف جي خدمت ۾ ويٺو هو. شاهه لطيف وڏيري کي چيو ته: ”توهان پنهنجي نينگر کي اسان کان جدا ڪرڻ ڪو سولو ڪم ٿا سمجھو؟“ جاني ڏيري چيو ته: ”آخر سائين ڇا ڪريان، آبروءَ وارو ماڻهو آهيان. پنهنجي پُٽ کي فقيرن سان رولو ڪري ڇڏڻ ته نٿو وڻيم.“ جنهن تي شاهه لطيف هي بيت پڙهيو:

ان کان پوءِ، وڏيري جانيءَ مخالفت ڇڏي ڏني ۽ سندس پٽ شاهه لطيف جو خاص مريد ٿي رهيو. شاهه لطيف جي عنايت فقير تي خاص مهربانيءَ جي نظر هئي، ڪيترن ئي بيتن ۾ سندس نالو وٺي ذڪر ڪيو اٿائين.
ڪن محققن جو اهو پڻ خيال آهي ته، عنايت فقير، شاهه لطيف جي محبت ۾ پاڻ به شعر چوندو هو. 
عنايت فقير وساڻ:
عنايت فقير وساڻ، شاهه عبداللطيف ڀٽائيءَ جو خاص فقير هو. هو انُهن فقيرن مان هو، جيڪي شاهه لطيف سان گڏ ڀٽ تي مستقل رهندڙ هئا. عنايت فقير، شاهه لطيف جي اُٺ جي مهار جھليندو هو.

فقير اسماعيل ڏيرو:
فقير اسماعيل ڏيرو، شاهه عبداللطيف ڀٽائيءَ جو خاص حاضريءَ جو فقير هو. هوُ سدائين شاهه لطيف سان گڏ رهندو هو، ۽ خدمتگذاريءَ جو ڪم سرانجام ڏيندو هو.
فقير سائين ڏنو شاهه متعلوي/ موسيٰ پوٽو، مٽياروي:
فقير سائين ڏنو شاهه متعلوي، شاهه عبداللطيف ڀٽائيءَ 
لاءِ هنڌ (بسترو) وڇائڻ جو ڪم ڪندو هو.

فقير سيد نهال شاهه:
فقير سيد نهال شاهه، شاهه عبداللطيف ڀٽائيءَ جو خاص حاضريءَ جو فقير هو. هُو ڀٽ تي هميشه حاضر رهندو هو، ۽ ان کان سواءِ وٽس ٻيو ڪو ڪم ڪار نه هو.

فقير ولي محمد ڀٽي:
فقير ولي محمد، شاهه عبداللطيف ڀٽائيءَ جي استاد آخوند نور محمد ڀٽي ’وائيءَ واري‘ جو پُٽ هو، ۽ شاهه لطيف جو خاص مريد هو. فقير ولي محمد، شاهه لطيف جي مڙهه کي غسل ڏيڻ ۽ جنازي نماز پڙهائڻ جو ڪم سرانجام ڏنو.

قاسم فقير:
قاسم فقير، شاهه عبداللطيف ڀٽائيءَ جو مريد هو. هو اصل ۾ حجام هو، ۽ شاهه لطيف جي سنوارت ٺاهيندو هو. 

مائي بُوئا وساڻ:
مائي بوئا وساڻ، شاهه عبداللطيف ڀٽائيءَ جي مريدياڻي هئي ۽ حويليءَ اندر خدمتگار هئي.
مائي صالحان تُنياڻي:
مائي صالحان تنياڻي، شاهه عبداللطيف ڀٽائيءَ جي مريدياڻي هئي ۽ اندر حويليءَ ۾ خدمتگار هئي.

مائي گنگا جتڻ:
مائي گنگا جتڻ، شاهه عبداللطيف ڀٽائيءَ جي مريدياڻي هئي ۽ حويليءَ اندر خدمتگار هئي.

محمد رحيم فقير:
محمد رحيم فقير، شاهه عبداللطيف ڀٽائيءَ جو خاص 
مريد ۽ فقير هو، جيڪو هميشه لطيفي حضور ۾ حاضر رهندو هو. محمد رحيم فقير منشي هو، ۽ ڀٽ تي رهندڙ ٻين فقيرن جيان کيس لکپڙهه جو ڪم سونپيل هو.

نور محمد ابڙو فقير، ڪاٺڙي مڪان وارو:
نور محمد ابڙو فقير، شاهه عبداللطيف ڀٽائيءَ جو خاص حاضريءَ جو فقير هو. هُو ڀٽ تي هميشه حاضر رهندو هو، ۽ شاهه لطيف جي خدمتگذاريءَ ۾ مصروف رهندو هو.

ونهيون فقير جت:
ونهيون فقير، شاهه عبداللطيف ڀٽائيءَ جو خاص فقير هو، ۽ سندس ڌاريل ٻن ڪتن؛ ’موتي‘ ۽ ’کينهون‘ جو نگهبان هو. شاهه لطيف ٻه ننڍڙا گلر، ڪٿي بک مرندي ڏٺا، سو ٻنهيءَ کي پاڻ سان کڻي آيو. ونهيون فقير، انهن ٻنهي ڪتن جي سار سنڀال لهندو هو، جيستائين ٻئي جيئرا رهيا.
ونهيون فقير، ڪڇ جو رهاڪو هو. ڪنڊو مڪان (تعلقو کاهڙ)، ونهين فقير جو اصل ڳوٺ هو. ڪڇ ۾ شاهه لطيف سان عقيدت جو بنياد ونهين فقير ۽ تماچي فقير وڌو. پوءِ شاهه لطيف ونهين فقير کي پاڻ وٽ، ڀٽ تي رهايو، ۽ سندس خلوص جي ڪري کيس پنهنجو خاص خليفو مقرر ڪيائين. ونهين فقير بابت هڪ روايت مشهور آهي ته، هڪ ڏينهن سڀ فقير ماني کائڻ لاءِ ٻهٻه ڄڻا ٿي ويٺا. موتيءَ کي به کاڌو ڏنائون، پر ڇاڪاڻ ته سندس ساٿي کينهون موجود نه هو، تنهنڪري هن کاڌو نه کاڌو. شاهه لطيف کي جڏهن اها خبر پيئي ته چيائين ته: ”ابا موتي اڪيلو آهي، هن جو سنگتي هجي ته کائي؛ جي ڪو ٻيل ٻڌيس ته کائي.“ ’ونهين‘ کي شاهه لطيف جا اهي لفظ دل ۾ ويهي ويا ۽ ويهي، موتيءَ سان گڏ کائڻ لڳو. ان ڏينهن کان شاهه لطيف جي، ونهين فقير تي وڏي مهر واري نظر ٿي ۽ چيائين ته: ”جتي ونهيون ڪتائي، اتي ڀٽائي.“ ونهين فقير کي پوءِ شاهه لطيف خلافت جي ڦڙڪي ٻڌائي.

وَرُو فقير ’وڳند‘:
وَرُو فقير، شاهه عبداللطيف ڀٽائيءَ جو خاص مريد هو، ۽ هر وقت شاهه لطيف سان گڏ موجود هوندو هو. هي فقير کائڻ پيئڻ جو گهڻو شوقين هو. شاهه لطيف ڪڏهن ڪڏهن ساڻس ڀوڳ چرچا به ڪندو هو. ورو عرف وڳند فقير جو ذڪر شاهه لطيف سُر بلاول جي ڪجھ بيتن ۾ پڻ ڪيو آهي.
هاشم علي فقير ريحاڻ پوٽو:
هاشم علي فقير، شاهه عبداللطيف ڀٽائيءَ جو خاص مريد ۽ فقير هو. هو ڀٽ جي راڳي فقيرن مان هڪ هو، ۽ تمام سٺو ڳائيندو هو. هاشم فقير لاءِ مير عبدالحسين خان سانگيءَ ’لطائف لطيفي‘ ۾ لکيو آهي ته: ”ميانهاشمعليريحان پوٽو لطيفي باغ جي بلبل هو.“(سانگي، 1986ع، ص: 113)
ڀٽ تي رهائش اختيار ڪرڻ کان پوءِ خود شاهه لطيف جي حاضريءَ ۾ هر جمعي رات تي راڳ جي محفل ٿيندي هئي، جنهن ۾ هاشم علي فقير ۽ ٻيا راڳائي فقير ڳائيندا هئا.
 شاهه لطيف جو روضو
 
شاهه عبداللطيف ڀٽائي پاڻ مرشد هو، ۽ سندس مرشد سندس والد بزرگ، سيد حبيب شاهه هو، تنهن جو مرشد وري سيدعبدالقدوسشاهه ،انهيءَ جو مُرشد سيد جمال شاهه ۽ انهيءَ جو مُرشد سيد عبدالڪريم شاهه (بلڙي وارو) ۽ انهيءَ جو مُرشد سلطان ابراهيم ادهم، انهيءَ جو مُرشد شيخ احمد ۽ انهيءَ جو مُرشد شيخ علي هاشمي ۽ انهيءَ جو مُرشد شيخ بدرالدين يحيٰ ۽ انهيءَ جو مُرشد نورالدين حسين ۽ انهيءَ جومُرشد شاههشمسالدينمحمد ۽ انهيءَ جو مُرشد سيف الدولہ يحيٰ ۽ انهيءَ جو مُرشد ظهيرالدين احمد ۽ انهيءَ جو مُرشد شاههشهابالدين، انهيءَ جو مُرشد ابو صالح نصر ۽ انهيءَ جو مُرشد شاهه عبدالرزاق ۽ انهيءَ جو مُرشد ابوسيد عبدالقادر شاهه جيلاني ۽ انهيءَ جو مُرشدابيسميهابنعليمبارڪ ۽ انهيءَ جو مُرشد شيخابوالحسنعلي بنمحمديوسف قريشي ۽ انهيءَ جو مُرشد شيخ ابوالفرح طرطوسي ۽ انهيءَ جو مُرشد ابوالفضلعبدالواحديمني ۽ انهيءَ جو مُرشد ابوبڪر شبلي ۽ انهيءَ جو مُرشد جنيد بغدادي ۽ انهيءَ جو مُرشد خواجهابوالحسن سَرِي ثــقطي ۽ انهيءَ جو مُرشد خواجه معروفڪرخي ۽ انهيءَ جو مُرشد امام علي رضا خراساني ۽ انهيءَ جو مُرشد امام موسيٰ ڪاظم، انهيءَ جو مُرشد امامجعفرصادق، انهيءَ جو مُرشد امام محمد باقر، انهيءَ جو مُرشد امامزينالعابدين  ۽ انهيءَ جو مُرشد امام حسين  ۽ انهيءَ جو مُرشد حضرت عليڪرم اللهوجھہ ۽ انهيءَ جو مُرشد حضرتمحمدمصطفيٰﷺ آهي



ڀٽ شاھه تي ٿيندڙ عرس/ميلو

تاريخي پس منظر:
شاھه عبداللطيف ڀٽائي جي وفات کان پوءِ، سندس عرس ملھائڻ جي شروعات بابت ٺوس معلومات موجود نه آھن، پر روايتي طور تي، جڏھن روڊ رستا ڪِين ھئا، صرف چارا ۽ پيچرا ھئا، تڏھن کان ئي مريد ۽ عقيدتمند ھن سڳنڌ ڀريءَ جُوءَ ڏانھن اُٺن، گھوڙن، ڍڳي گاڏين ۽ پيرين پيادن اچڻ شروع ڪيو. مير علي شير قانع ٺٽوي 'تحفة الڪرام' ۾ لکيو آھي ته: "جنھن ڏينھن ھن دنيا مان لاڏاڻو فرمايائين انھيءَ ڏينھن سندس ماتم ۾ ڪيترن مريدن دم ڏنو. سندس مزار متبرڪ انھيءَ ڀٽ تي عجيب روح پرور ۽ باصفا جڳھه آھي. سندس قبر تي ھڪ عاليشان قبو ٺھيل آھي. جيسلمير جي راجا نغارا نذر ڏنا آھن، جي صبح و شام وڄايا ويندا آھن."

روايتن جو ارتقا:
ڇانڇر توڙي معلومات جا وسيلا محدود ھئڻ باوجود، شاھه لطيف جي وصال کان پوءِ فقيرن سندس ڏھاڙو ملھائڻ شروع ڪيو. جمعي رات جو دنبورا کڻي سندس ڪلام آلاپڻ لڳا.
هر جمعي جي رات:
 شاھه جا فقير گڏ ٿيندا
 شاھه جا بيت ۽ وايون ڳائيندا
 سرود ۽ سماع جي محفل مچائيندا
اھو سلسلو تمام تيزيءَ سان عام ٿيندو ويو. ھاڻي روزانو صبح ۽ شام راڳ ٿيندو آھي. جيسلمير جي راجا طرفان نذراني ۾ ڏنل نقارن تي صبح سانجھي نوبت وڄندي آھي.

رسمي عرس:
صفر مھيني جي 14 تاريخ، شاھه لطيف جي وفات جو ڏينھن آھي. شاھه لطيف جي درگاھه تي، ھر سال 14 صفر کان 16 صفر تائين ميلي ۽ سالياني عرس جون تقريبون ٿينديون آھن. ھن موقعي تي لکين جي تعداد ۾ عقيدتمند حاضري ڏيندا آھن:
 سڄي ملڪ ۽ پرڏيھه مان ماڻھو اچي گڏ ٿيندا آھن
 ٽي-چار ڏينھن ميلي ۾ رھي زيارت ڪندا آھن
 سندس ڪلام ٻڌندا آھن
 مٺائي ۽ ٽول وغيره خريد ڪندا آھن

ادبي ڪانفرنس جو آغاز ۽ ارتقا:
 1923ع:پھرين ادبي ڪانفرنس
  سنڌ جي ھندو اديبن پاران ڪوٺائي ويئي

 اھم شخصيتون جن ادبي ڪانفرنس کي ھٿي ڏنو:
   سائين جي ايم سيد
   سيد ميران محمد شاھه
   مخدوم طالب الموليٰ

 1932ع:سيد ميران محمد شاھه جي اڳواڻيءَ ۾ باقاعدي ادبي ڪانفرنس جو آغاز
 1950ع:سيد ميران محمد شاھه (سنڌ سرڪار جي پي ڊبليو ڊي کاتي جي وزير) جي ڪوششن سان:
   نئشنل ھاءِ وي کان ڀٽ شاھه تائين ٻن ميلن جو پڪو رستو ٺھيو
   'لطيف يادگار ڪاميٽي' جي بنياد پئي
   شاھه جي ورسين جو منظم سلسلو شروع ٿيو

 1951ع:جي ايم سيد جي سربراھيءَ ۾ ادبي ڪانفرنس
   ڊاڪٽر نبي بخش خان بلوچ ڪارروائي ھلائي

 1951ع-1967ع:ڊاڪٽر نبي بخش بلوچ ادبي ڪانفرنسن جو انتظام سنڀاليو
   ڪيترائي نوان راڳائي متعارف ڪرايا

سنڌ يونيورسٽيءَ جو ڪردار:
 علامه آءِ آءِ قاضي جي سرپرستي
 سنڌ يونيورسٽي جا عملدار
 آغا تاج محمد انتظامي ڪاميٽين جي سرواڻي
 زينت عبداللا چنا ('مارئي' رسالي جي ايڊيٽر) جو ڀرپور حصو

 1953ع:لطيف يادگار ڪاميٽيءَ پاران چوٿين ادبي ڪانفرنس
   سيد ميران محمد شاھه جون ڪوششون
   سنڌ جي وڏي وزير پيرزادي عبدالستار جي صدارت

 1954ع:سنڌ سرڪار ثقافتي اداري کي پنھنجي ھٿ ۾ ورتو
   201 عرس تي لطيف يادگار ڪاميٽيءَ جو سڀ کان وڏو ادبي ميڙاڪو
   پيرزادي صاحب سڄي سنڌ ۾ لطيف جي ميلي تي عام موڪل جو اعلان ڪيو
   15 آڪٽوبر تي ڪراڙ جي ڪپ تي ٻُگھين جي پاڙي وٽ پنڊال ھڻي ادبي ڪانفرنس
   'ڀٽ شاھه ثقافتي مرڪز' جي پيڙھه جو پٿر رکيو ويو

انتظامي ڍانچو:

ڀٽ شاھه ثقافتي مرڪز:

 1955-10-14 کان 1957-09-21 تائين جناب نذير احمد(حيدرآباد ڊويزن جو ڪمشنر) چيئرمين
 آغا تاج محمدپھريون اعزازي سيڪريٽري

تقريبن جو انتظام:
 ميلي جو انتظام: ڊويزنل ۽ ضلعي انتظاميا
 ادبي ڪانفرنس ۽ علمي سرگرميون: تعليم کاتو

ثقافت کاتي جي ارتقا:

 1976ع:پيار علي الانا (تعليم کاتي جو وزير) تعليم کاتي اندر ثقافتي سيل قائم ڪيو
 1976ع:عبدالحميد آخوند ثقافتي سيل جو ڊائريڪٽر
 1987ع:ثقافت کاتي کي تعليم کاتي کان ڌار ڪري، خودمختيار کاتي جي حيثيت ڏني

   عبدالحميد آخوند ثقافت کاتي جو پھريون سيڪريٽري

موجوده انتظام:
ھاڻي:

 ھر سال قومي توڙي ڏيھان ڏيھي ڪانفرنسون ڪوٺايون وڃن ٿيون
 عالمن، اديبن، فنڪارن، سگھڙن ۽ شاعرن کي تحقيق ۽ فنڪارانه صلاحيتن جي آڌار تي ايوارڊ ڏنا وڃن ٿا
 ميلي جو انتظام ڊويزنل ۽ مٽياريءَ جي ضلعي انتظاميا ڪندي آھي (ڀٽ شاھه، مٽياري ضلعي ٺھڻ کان پوءِ حيدرآباد ۾ نه رھيو آھي)

عرس جون مکيه سرگرميون:

 راڳ جي محفل
 موسيقيءَ جي محفل
 ملاڪڙو (ڪشتي)
 سگھڙن جي ڪچھري
 زرعي نماءُ

ادبي ڪانفرنس:
ھن ٿورڙي عرصي ۾، شاھه لطيف جو عرس سنڌ جي ثقافتي ۽ ادبي ورثي جي ھڪ اھم مظھر بڻجي چڪو آھي، جيڪو نه رڳو شاھه لطيف جي شخصيت ۽ سندس پيغام کي زنده رکي ٿو بلڪ سنڌي ثقافت ۽ ادب جي فروغ لاءِ به ھڪ اھم پليٽ فارم مھيا ڪري ٿو.





ڀٽ شاھه تي موجود شاھه لطيف جون يادگار شيون

تاريخي پس منظر:
شاھه عبداللطيف ڀٽائيءَ جي استعمال ۾ آيل شيون، جيڪي ھن وقت به گادي نشين/سجاده نشين وٽ موجود آھن، انھن کي نوادرات چيو وڃي ٿو. اھي شيون، شاھه لطيف جي عرس جي موقعي تي حويليءَ مان ڪڍي ٻاھر آنديون وينديون آھن، ۽ ماڻھن کي انھن جي زيارت ڪرائي ويندي آھي.

نوادرات جي تفصيلي فهرست:

1. اُکرِي:
    تفصيل:جئپور جي ڳاڙھي پٿر جي ٺھيل، 6 انچن جي قطر وارو پنج انچ اونھو پيٽ اٿس.
    استعمال:روايتي طور ان ۾ داڻا وجھي ٿورو مُھريءَ سان ڌڪ ھڻي، ھاري ناري ٻِئي اناج سان ملائي ٻنيءَ ۾ ڇَٽ يا ناڙي ڪندا آھن.
    تاريخي اھميت:شاھه لطيف جي حويليءَ ۾ گھريلو ڪم لاءِ استعمال ٿيندي ھئي. حويليءَ جي ڪنجي بردار جمعي فقير، سيد حسين شاهه مرحوم کي ڏني ھئي.

2. بيراڳڻ (عصا/لٺ):

    تفصيل:ٽالھيءَ جي ڪاٺي جي آھي، چانديءَ جا پَٽ چاڙھيل آھن، خوبصورت ۽ مضبوط بڻايل آھي.
    مقام:شاھه لطيف جي کٽ/تخت تي رکيل آھي.

3. ٽوپي:
    تفصيل:سائي فيروزي رنگ جي ڪپڙي جي ٺھيل آھي، اڳيان نراڙ وٽان ٻن حصن ۾ چيريل آھي.
    استعمال:شاھه لطيف اھا ٽوپي، پٽڪي جي ھيٺان مٿي تي پائيندو ھو.

4. پٽڪو:
    تفصيل:رنگ ڪارو آھي.
    استعمال:شاھه لطيف مٿي تي ٻڌڻ جي لاءِ استعمال ڪندو ھو.

5. تسبيح:
    تفصيل:سؤ مڻين واري تسبيح، عقيق جي پٿر جي جڙيل آھي.

6. جانڊاھه (اَنُ پيھڻ جو وڏو جنڊ):
    تفصيل:راجسٿان جي شھر جوڌپور جي ٺھيل آھي، ڪم ڪونه ٿي ڪري، پر ان جا پڙ محفوظ ڪيا ويا آھن.
    استعمال طريقو:ھلائڻ لاءِ گڏھه ۽ ڪڏھن ڍڳو استعمال ٿيندو ھو. ھڪ يا ٻه فقير پنج ڇھه مڻ ڪڻڪ يا ٻاجھر رکي ٿوري ٿوري ڪري، 'ڪِير' وٽان وجھندا رھندا ھئا. ٻئي پاسي اٽو نڪرندو رھندو ھو.
    تاريخي پس منظر:شاھه لطيف جي حياتيءَ ۾ ڀِٽَ تي عقيدتمندن ۽ مريدن جي اچ وڃ وڌڻ ڪري فقيرن وڏيءَ اوطاق (تمر فقير جي رھائشگاھه) تي ڏکڻ ۾ ھڪ وڏي جانڊاھه لڳرائي ھئي.

7. جيسلميري جُتي:
    تفصيل:کمزور حالت ۾ آھي.
    مقام:سجاده نشين وٽ محفوظ آھي.

8. شال:
    تفصيل:موڱي رنگ جي آھي، ننڍين ننڍين چوڪڙين ۾ اُڻيل آھي، گودڙي پڻ چيو ويندو آھي.

9. کَٽَ:
    تفصيل:ڪاٺ (جنڊيءَ) جي ٺھيل آھي، شاھه لطيف جي حويليءَ ۾ رکيل ھوندي ھئي.
    تاريخي تبديليون:شاھه لطيف جي وفات کان پوءِ، ان حويليءَ کي بند ڪيو ويو ھو. سن 1340ھه/1922ع ڌاري درگاھه جي مرمت وقت حويليءَ کي به نئون ڪري ٺھرايو ويو. اُڏوھي کاڌل ٻه پاڳا (پاوا) کاڻوٺ مان نوان ٺھرائي محفوظ ڪيا ويا.

تحفظ ۽ روايتي اھميت:
اھي سموريون شيون تاريخي ۽ ثقافتي اھميت جون حامل آھن، جيڪي شاھه لطيف جي وڏي ورثي جو حصو آھن. انھن جي تحفظ ۽ سنڀال سان نه صرف سنڌي ثقافت جي عمارت کي مضبوطي ملي ٿي، بلڪه شاھه لطيف سان جڙيل روايتون ۽ عقيدتون به برقرار رھن ٿيون. اھي شيون ھڪ دور جي زنده ڳالھه ڪن ٿيون، جنھن ۾ سادگي ۽ تصوف جو مثالي امتزاج ھو.



شاهه لطيف جو دؤر
شاهه لطيف جي دؤر جو مختصر تاريخي پسمنظر:

شاهه عبداللطيف ڀٽائيءَ جي پيدائش وقت (1102هه/1689ع) مغلن جي چوويهين گورنر، ابونصرت/ابوالنصر خان جي دؤر ۾ ٿي هئي ۽ ان وقت مغلن جي آخري نواب، صادق علي خان، دهليءَ جي مغل شهنشاهه، محمد شاهه کان، ٺٽو مقاطعي تي ورتو هو. يعني ته هي اهو زمانو هو، جڏهن مغلن جي زوال ۽ ڪلهوڙن جي حڪمرانيءَ جو دؤر شروع ٿيو هو. شاهه لطيف جي جنم وقت، سنڌ ۾ وڳوڙ ۽ ڀڃ ڊاهه اندروني توڙي بيروني بدامنيءَ جو تمام وڏو زور هو.

شاهه لطيف جو دؤر، سترهين صديءَ پويين ڏهاڪي ۽ ارڙهين صدي عيسويءَ جي اڌ وارو دؤر هو، جيڪو انتهائي شورش ۽ سياسي افراتفري وارو دؤر هو. مغل شهنشاهيت ٽڪراٽڪرا ٿي، ختم ٿيڻ کي ويجھو رسي چڪي هئي. مقامي ڪلهوڙا خاندان، اقتدار هٿ ڪرڻ لاءِ، مذهبي چوغو پائي، نڪري نروار ٿيو هو. هر طرف گهرو لڙايون هيون، جن ملڪ جي معاشي حالت بد کان بدتر ڪري ڇڏي هئي.

1718ع ۾ جڏهن شاهه لطيف 28 ورهين جو هو، ته ان وقت جھوڪ شريف جو واقعو پيش آيو، جنهن ۾ پيڙهيل طبقي جي خوشحالي ۽ کين جاگيردارن کان نجات ڏيارڻ لاءِ صوفي شاهه عنايت ۽ سندس فقيرن عملي طور هڪ نظام هلايو، نتيجي ۾ ڏيهي توڙي پرڏيهي حاڪمن جي گڏيل سازش سان، کين بيدرديءَ سان شهيد ڪيو ويو.
1732ع/1145هه ۾، سنڌ جي مشهور عالم ۽ عارف، مخدوم عبدالرحمان کهڙن واري ۽ هن جي 222 ساٿين جي شهادت (مسجد جي اندر عبادت جي حالت ۾) واري واقعي، شاهه لطيف جي حساس طبيعت تي تمام گهرو اثر ڪيو.
1737ع ۾، نادر شاهه سنڌ تي ڪاهي آيو، ٿوري ئي وقت بعد 1750ع ۾ احمد شاهه ابدالي پڻ سنڌ تي حملو ڪيو. اهو سڄو دؤر سنڌ جي عوام لاءِ تمام گهڻي ظلم ۽ تشدد وارو هو.

شاهه لطيف جي دؤر جون مذهبي حالتون / مذهبي رواداري:

ڪلهوڙا، شروع کان ئي پيري مريديءَ واري رنگ ۾ رڱيل هئا. هنن اڳتي هلي، حڪومت به انهيءَ پيري مريديءَ جي بنياد تي حاصل ڪئي. هن خاندان جي تقدير بابت، ميان آدم شاهه ڪلهوڙي جي مرشديءَ اهم ڪردار ادا ڪيو هو.
ڪلهوڙن جي مخصوص مذهبي تحريڪ، 'ميانوال' جي مذهبي، ڪٽرپڻي کي، سياسي رنگ ڏنل هو. ميان نصير محمد خان روحاني ۽ مذهبي لاڙي ۾ پنهنجي بزرگيءَ سبب، ڪافي وڌي ويو هو. هن ميان وال تحريڪ جي مذهبي لاڙي رکندڙ فقيرن ۽ مريدن لاءِ، ڪيترائي اصول به مرتب ڪيا.
ڪلهوڙن جي دؤر ۾، غير مسلمانن سان جيڪو سلوڪ ڪيو ويو، تنهن سبب مسلمانن ۽ هندن جي وچ ۾ نفرت جو پيدا ٿيڻ لازمي هو. هندن جي دلين ۾، هڪ قسم جو خوف گهر ڪري ويو. هندو اسلام کان اڃا به پري رهڻ لڳا.
شاهه لطيف، اهڙي دؤر ۾ اک کولي. انهيءَ افراتفري واري دؤر ۾، شاهه لطيف، انهيءَ پوري وايومنڊل جي ابتڙ، سچائيءَ ۽ حق جي طرف هو، جنهن ۾ نه انتهاپسندي هئي ۽ نه ئي تعصب پرستي يعني، شاهه لطيف جي سوچ جو محور، انسانن جي حرمت ۽ فطري آزادي هو.

شاهه لطيف جي دؤر ۾ سنڌ جون سياسي حالتون:

سنڌ ۾، شاهه لطيف جي ولادت وارو اهو زمانو هو، جڏهن مغل شهنشاهيت زوال طرف وڌي رهي هئي، ۽ سنڌ جو مقامي ڪلهوڙن جو هڪ قبيلو، پيري مريديءَ جي ذريعي، سياست طرف وڌي رهيو هو. انهيءَ قبيلي جو سياسي بنياد رکندڙ ميان آدمشاهه ڪلهوڙو هو.
1707ع ۾، اورنگزيب عالمگير جي وفات کان پوءِ، مغل سلطنت تڪڙو تڪڙو زوال ڏانهن وڌڻ لڳي، ۽ ڪيئي حڪمران آيا ۽ ويا. ميان يار محمد ڪلهوڙي هڪ هٿ ۾ ڏنڊو ته ٻئي هٿ ۾ تلوار کڻي، سنڌ جا پرڳڻا، مغلن کان آزاد ڪرائيندو ويو.
شاهه لطيف جي عمر جي 48هين سال ۾، نادر شاهه سنڌ تي حملو ڪيو. صحيح تاريخي حوالن موجب هن سنڌ تي قبضو ڪري مُلڪ کي ٽن حصن ۾ ورهايو:

 سبيءَ جو علائقو محبت خان بروهيءَ کي ڏنو
 شڪارپور صادق محمد خان دائود پوٽي کي
 ۽ باقي سنڌ ميان نور محمد ڪلهوڙي جي حوالي ڪيائين.

شاهه لطيف جي دؤر ۾ سنڌ جون علمي حالتون:

ڪلهوڙن جي دؤر ۾، لکڻ ۽ پڙهڻ/پڙهائڻ جو سڄو ڪم عربي ۽ فارسيءَ ۾ ٿيندو هو. فارسي زبان، ارغون، ترخان ۽ مغل دؤر ۾ مڪمل طرح، سنڌيءَ ۽ عربيءَ تي پڙهڻ ۽ پاڙهڻ، طور حاوي رهي، پر ڪلهوڙن جي دؤر ۾، فارسيءَ جي ڀيٽ ۾ عربي ٻوليءَ جا ڪتاب لکيا ويا.
عربي ۽ فارسيءَ جي هوندي، سنڌ جي عالمن جو ڌيان پنهنجيءَ مادري زبان طرف به گهڻو هو. ان سلسلي ۾ ڪيترائي ڪتاب پڻ لکيا ويا، جيئن ته مقدمة الصَلواة (ابوالحسن سنڌي)، تحفةالتابين، تفسير هاشمي، فرائض الاسلام، ذادالفقير، ذبح شڪار، ڪنزالعبرت، قمرالمنير، نورالابصار وغيره جھڙا ڪتاب.
شاهه لطيف جو دؤر، جتي ديسي ادب (نثر يا نظم) سان مالا مال هو، اُتي ٻين صنفن تي پڻ لکيو ويو. جتي سنڌي شاعريءَ جي ٻين صنفن تي پڻ طبع آزمائي ٿي، اتي ٻيون شاعريءَ جون صنفون پڻ ملن ٿيون، جھڙوڪ: ڪافي، سينگار جي شاعري، هنر جي شاعري بيت، ڏور، واقعاتي بيت، جنگناما، مدح، مناجات، مناقبو، حمد، ٽيههاکري، مولود، مداحون ۽ غزل وغيره.
علمي ترجيحات جي لحاظ کان ڪلهوڙا دؤر يعني شاهه لطيف جي دؤر کي اڳئين دؤرن جي ڀيٽ ۾ وڌيڪ فضيلت حاصل هئي. مغلن جي سؤ سالن جي ڀيٽ ۾ ڪلهوڙن جي واري ۾ تمام گهڻا ڪتاب لکيا ويا.

شاهه لطيف جي دؤر ۾ سنڌ جون اقتصادي، سماجي ۽ ثقافتي حالتون:

شاهه عبداللطيف ڀٽائيءَ، سنڌ ۾ هڪ وڏي بحراني دؤر يعني سترهين صدي عيسويءَ ۾، اک کولي ۽ ان انتشار واري ماحول ۾ نپنو ۽ جوان ٿيو.
شاهه لطيف تي ناٿ پنٿي جوڳين جو تمام گهرو اثر پيل ٿو معلوم ٿئي، جو پاڻ انهن سان سفر ڪيو، چلا ڪاٽيا، تپسيائون ڪيائون ۽ پورو جو پورو سُر رامڪلي به چيائين. جوڳي، هڪ خاص جاتي آهي. انهن جي دعويٰ آهي ته، جوڳ جي ابتدا گورکناٿ کان ٿي ۽ گرو گورکناٿ اهو طريقو مهاتما شِوَ کان حاصل ڪيو.
سنڌي سماج ۾ جڏهن پيداوار جي وسيلن ۾ نواڻ پيدا ٿي، تڏهن ان نواڻ، نئين سوچن کي جنم ڏنو ۽ نون خيالن جي واڌ سبب، مٿئين ۽ هيٺئين طبقي، يعني آقا ۽ غلام ۾ ڇڪتاڻ پيدا ٿي ۽ اُها ڇڪتاڻ، پنهنجي پورهئي جو حق گهرڻ لڳي.
شاهه لطيف جي شاعريءَ، اِنهن سمورن قدرن ۾ تبديلي آندي ۽ سماج کي اڳتي وڌائڻ جو درس ڏنو ۽ انهن جاگيرداري قدرن کان بغاوت ڪئي.

صوفي شاهه عنايت واري تحريڪ:

صوفي شاهه عنايتؒ، جڏهن سمورن ظاهري ۽ باطني علمن سان سينگارجي، اچي جھوڪ شريف وسائي ته ان وقت مغل شهنشاهيت جو ڇٽ، شهزادي فرخ سير جي سر تي هو. سندس ڪم عقليءَ ۽ عياشين جي ڪري، هندستان ۾ وڏو ڀونچال پيدا ٿيو، ننڍيون ننڍيون تحريڪون ۽ ڇڙوڇڙ بغاوتون ته مغل بادشاهت خلاف اڳ ۾ ئي شروع هيون.
شاهه عنايت، پنهنجي نظريي کي عملي جامو پهرائڻ لاءِ، پنهنجي طريقي کي هڪ تحريڪ جي شڪل ڏني، جيڪا روحاني تحريڪ سان گڏوگڏ انقلابي تحريڪ پڻ هئي. شاهه عنايت پنهنجي وقت جو پهريون زرعي نعرو 'جو کيڙي سو کائي' هنيو.

مخدوم عبدالرحمان 'کهڙن واري' واري تحريڪ:

ميان نور محمد ڪلهوڙي جي حڪومتي دؤر ۾، نه رڳو عام ماڻهن پر الله لوڪ صوفي بزرگن جي زندگين ۾ پڻ ڏکائيون ۽ مشڪلاتون پيدا ڪيون ويون. ميان صاحب جھاڳي وئي صرف ان ڊپ کان شروع ڪيو ته متان ڪو سندس بادشاهيءَ تي قبضو نه ڪري وٺي. ان کُٽڪي هيٺ هن، ڪيترن ئي ماڻهن جو رت وهايو، جنهن ۾ ڪيئي درويش به شهيد ٿي ويا.
مخدوم عبدالرحمان، پنهنجي والد مخدوم محمد (سلطان المشائخ شهيد في سبيل الله) جي وصال بعد، رشد ۽ هدايت جي شرعي مسند تي ويٺو، جيڪو پنهنجي دؤر جو ڪامل بزرگ هو. هن جي شهادت جو واقعو 222 ٻين بزرگن سميت ٿيو، جيڪو مسجد جي اندر لمح نماز ۾ مشغول هئا.

ڌارين جا حملا ۽ ڏيهي حاڪم:

نادر شاهه جي سنڌ تي ڪاهه (طهاماسپ قلي خان):
نادر شاهه، ايران جو بادشاهه ٿي گذريو آهي. فيبروري 1736ع ۾، طهاماسپ قلي خان، ايران جي تخت تي ويٺو ۽ 'نادر شاهه' جو لقب اختيار ڪيائين. نادر شاهه دهلي جا معاملا نبيرڻ کان پوءِ، واپس ڪابل ويو، جتان ميان نور محمد ڪلهوڙي کي ڪابل اچي ملاقات ڪرڻ لاءِ چيائين، پر ميان صاحب ايئن نه ڪيو. ان حالت ۾ نادر شاهه، سنڌ طرف پيش قدميءَ جو فيصلو ڪيو.

ميان نور محمد ڪلهوڙو:

ميان نور محمد ڪلهوڙو ولد ميان يار محمد ڪلهوڙو، 11 محرم 1132هه/13 نومبر 1719ع تي، 'خدا يار خان' جي لقب سان، والد جي فتح ڪيل علائقن جو حاڪم ٿي ويٺو. ميان نور محمد ڪلهوڙو، گهڻين ئي ڳالهين جي ڪري، ڪلهوڙا حاڪمن ۾، وڏي اهميت رکي ٿو. هُن 35 سالن تائين (1132هه/1719ع کان 1167هه/1754ع) سنڌ جي مختلف علائقن تي حڪمراني ڪئي.
سنڌ جي پرڳڻن/علائقن تي، هڪ ڊگهي عرصي تائين حڪومت ڪرڻ کان پوءِ، ميان نور محمد ڪلهوڙي 12 صفر 1167هه مطابق 9 ڊسمبر 1753ع تي وفات ڪئي.

ميان غلام شاهه ڪلهوڙو:

ميان غلام شاهه ڪلهوڙو ولد نور محمد ڪلهوڙو، ميان محمد مُرادياب خان جي وفات کان پوءِ، تاريخ 13 ذي الحج 1170هه/27 آگسٽ 1757ع تي، پهريون ڀيرو سنڌ جي حڪومت جون واڳون سنڀاليون. ميان غلام شاهه ڪلهوڙو، شاهه لطيف جو تمام گهڻو عقيدتمند هو. حڪومت جون واڳون ملڻ کان پهرين ۽ شاهه لطيف جي وفات کان ٻه سال پوءِ، 1167هه/1754ع ۾ شاهه لطيف جي مزار تي عاليشان مقبرو جوڙايائين.
ميان غلام شاهه ڪلهوڙي واريءَ حڪومت جو دؤر، تاريخ ۾ هر لحاظ کان يادگار ليکيو وڃي ٿو. ميان غلام شاهه ڪلهوڙي سن 1186هه/1772ع ۾ وفات ڪئي، کيس سندس ئي اڏيل شهر حيدرآباد ۾ دفن ڪيو ويو.






 

شاهه لطيف جا متقدمين
شاهه عبداللطيف ڀٽائي جي شاعري ۾ ڪيترن ئي شاعرن ۽ صوفي بزرگن جو اثر نظر اچي ٿو. انهن مان ڪجهه اهم شخصيتون جيڪي شاهه لطيف جي فڪر ۽ شاعري تي اثرانداز ٿيون، انهن ۾ شاهه عبدالڪريم بلڙيءَ وارو، شاهه لطف الله قادري، قاضي قادن، مخدوم نوح سرور، ۽ ٻيا ڪيترائي شامل آهن.



 شاهه عبدالڪريم بلڙيءَ وارو (وفات: 1622ع):
شاهه عبدالڪريم بلڙيءَ وارو، جو تعلق متعلوي (مٽياري) ساداتن جي خاندان سان هو، شاهه لطيف جو پڪو روحاني مرشد ۽ استاد هو. شاهه لطيف جي شاعري ۾ شاهه عبدالڪريم جي ڪلام جا اثر واضح نظر ايندا آهن. شاهه عبدالڪريم جي ملفوظات ۽ شاعري "بيان العارفين تنبيهه الغافلين" ۾ گڏ ڪيا ويا آهن، جن مان ڪيترن بيتن جو اثر شاهه لطيف جي ڪلام ۾ پڻ ڏسڻ ۾ اچي ٿو.

 شاهه لطف الله قادري:
شاهه لطف الله قادري هڪ اهم صوفي شاعر هو، جنهن کي شاهه لطيف جي شاعري ۾ وڏي اهميت حاصل آهي. شاهه لطيف ڪيترن ئي بيتن ۾ شاهه لطف الله قادري جي نمونن ۽ سٽاءَ کان متاثر ٿي چڪا آهن، جنهن ۾ وراڻ واري سٽاءَ جو استعمال خاص طور تي شامل آهي. شاهه لطيف جي ڪلام ۾ شاهه لطف الله جي اثرن کي مشاهدو ڪرڻ سان، ان مان محسوس ٿيندو آهي ته شاهه لطيف پنهنجي فني اسلوب ۾ وڌيڪ وضاحت ۽ خوبصورتي پيدا ڪرڻ ۾ شاهه لطف الله قادري جي متاثرن جو اطلاق ڪيو.

 قاضي قادن (وفات: 1551ع):
قاضي قادن، سنڌي ادب ۾ هڪ اهم ڪلاسيڪي شاعر آهي، جنهن جي شاعري ۾ فني جوڙ ۽ سٽاءَ جو هڪ منفرد انداز موجود آهي. شاهه لطيف ۽ قاضي قادن جي شاعري ۾ ڪيترا مشابهت موجود آهن، جنهن مان شاهه لطيف جي ڪم ۾ قاضي قادن جي فڪر جو اثر معلوم ٿئي ٿو. قاضي قادن عربي، فارسي، ۽ سنڌي جي ڄاڻ رکڻ وارو هڪ وڏو عالم هو، ۽ هن جو ڪلام سنڌي شاعري ۾ هڪ اهم مقام رکي ٿو.

 مخدوم نوح سرور (1505-1591ع):
مخدوم نوح سرور هڪ اهم صوفي بزرگ ۽ شاعر هو، جنهن جي شاعري ۾ تصوف ۽ روحاني عروج کي بيان ڪيو ويو آهي. شاهه لطيف ۽ مخدوم نوح سرور جي وچ ۾ هڪ گهري محبت ۽ عقيدت هئي، ۽ شاهه لطيف ڪيترن ئي موقعن تي مخدوم نوح سرور جي درگاهه تي حاضري ڀريندو هو. مخدوم نوح سرور جا اثر شاهه لطيف جي شاعري ۾ واضح طور تي موجود آهن، جنهن ۾ شاهه لطيف جو تصوف ۽ انسانيت جي ڪاميابي جو بيان ڪيو ويو آهي.



 شاهه لطيف جي شعر ۾ متقدمين جو اثر:

شاهه لطيف جي شعر ۾ متقدمين جهڙوڪ شاهه عبدالڪريم بلڙيءَ وارو، شاهه لطف الله قادري، قاضي قادن، ۽ مخدوم نوح سرور جو اثر فني، موضوعاتي، ۽ تصوفي لحاظ کان اهميت رکي ٿو. انهن شخصيتن سان شاهه لطيف جو تعلق نه صرف روحاني طور تي، بلڪه ادبي ۽ شعري لحاظ سان پڻ مضبوط رهيو. شاهه لطيف پنهنجي ڪلام ۾ انهن بزرگن جا خيالات، افڪار، ۽ فني اندازن کي پيش ڪيو، ۽ انهن کي نئين روپ ۾ ڊھالي پنهنجي منفرد شاعري جو حصو بڻايو.

شاهه لطيف جي ڪلام ۾ انهن بزرگن جو اثر ان ڳالهه کي ثابت ڪري ٿو ته ان دور جا صوفي بزرگ ۽ شاعراڻ شخصيتون فقط مذهبي لحاظ سان نه، پر علم ۽ ادب ۾ به اهم ڪردار ادا ڪن ٿيون، جيڪي شاگردن جي فني ترقي ۾ مددگار ثابت ٿين ٿيون.


شاهه لطيف جا دوست ۽ همعصر

بِنگو فقير گوپانگ:
بِنگو گوپانگ، شاهه لطيف جو همعصر هو ۽ خواجهمحمد زمان لنواريءَ واري جو مريد هو. ڳوٺ وايون لڳ درٻيلي، تعلقي ڪنڊياري، ضلعي نواب شاهه هاڻوڪي ضلعي نوشهري فيروز جو ويٺل هو. سندس مزار درٻيلي کان اولهه طرف لڳ ڀڳ ڏيڍ ڪلوميٽر جي مفاصلي تي ڳوٺ بهرام گوپانگ جي ڀرسان قبرستان ۾ موجود آهي. ڳوٺ بهرام گوپانگ ۾ رهندڙ گوپانگ ۽ ڪلا ذات وارا سڀ ماڻهو کيس ’ڏاڏو بِنگو‘ ڪري سڏيندا آهن. بيت ۽ ڪبت پڻ چيا اٿس.
پنهل ويو ڙي جيڏيون، ويو ڇڏي زر ۾،
اٺن رات رڙيون ڪيون، ڀيڄ ڀنيءَ ڀر ۾.

تماچي فقير:
تماچي فقير اصل ڪڇَ جو رهاڪو هو، ۽ شاهه لطيف جو خاص خليفو ۽ سٺو شاعر هو. پاڻ سڀ کان پهرين ونهيين فقير جت سان گڏجي ڀٽ تي آيو هو ۽ شاهه لطيف جو مريد ٿيو هو. شاهه لطيف کيس واپس ڪڇَ وڃي رهڻ جي هدايت ڪئي. وفات کان ڪجهه وقت اڳ شاهه لطيف کيس سڏي پاڻ وٽ رهايو هو. شاهه لطيف جي وفات کان پوءِ هي فقير اوريئڙا ڳوٺ (ڪڇ) موٽي ويو ۽ اُتي وفات ڪيائين جتي هينئر سندس مزار عقيدتمندن جو مرڪز بڻيل آهي. تماچي فقير جو ڪجهه ڪلام پڻ مليو آهي، سندس هڪ بيت نموني طور هيٺ ڏجي ٿو:
گهر ڀريوئي گهور، نينهن نماڻي نجهري،
تاڻي تنگ تماچي چئي، اٿي ڏونگر ڏور،
سسئي سڱ سنڍور، ڪر ڪا ٻانهپ ٻاروچل جي.

تمر فقير (1708ع - 68-1767ع) :
تمر فقير، شاهه لطيف جو همعصر هو ۽ شاهه جي خاص پيارن فقيرن مان هو. ڀٽ تي راڳ جي اڳواڻي به سندس هٿ هيٺ هئي. پاڻ به راڳ جو وڏو ڄاڻو هو. سندس اصل نالو حاجي علي هو، پر شاهه لطيف کيس تمر جو نالو ڏنو. ان زماني کان اڄ تائين تمراڻي فقيرن جي راڳائي جماعت، شاهه لطيف جي ڪلام جي ڏيهه پرڏيهه پرچار ڪندي رهي ٿي.
هڪ سٺي راڳائيءَ کان سواءِ، تمر فقير هڪ سٺو شاعر پڻ هو. سندس ڪلام ۾ بيت ۽ ڪجهه وايون پڻ مليون آهن جن ۾ وڏو فراق ۽ وڇوڙو آهي، جن لاءِ ڊاڪٽر بلوچ صاحب جو چوڻ آهي ته جدائيءَ وارو عرصو سوز ۽ فراق وارو دور هو. ڊاڪٽر بلوچ صاحب، تمر فقير جي پيدائش جو سال 1120هه/1708ع ۽ وفات جو سال 1181هه/68-1767ع ڄاڻايو آهي. (وڌيڪ ڏسو ’ڀٽ جا راڳائي فقير‘) سندس وائيءَ ۽ بيت جو نمونو هيٺ ڏجي ٿو.
وائي:
مئي مَ مارجا! ٻاروچا! ڀنڀور ۾،
ڏکي ڏونگر وٽ سان، چُڪي چاڙهيجا،
سائينءَ ڪارڻ سپرين، محبن ميڙيجا.

بيت:
منهنجو من منجهايو، جتن جي جمال،
وڌو سور سرير ۾، ڪيچين جي ڪمال،
هوت نه ڀائي حال، مٽ نه موٽيا معذور جا.


پير موسن شاهه جيلاني:
پير موسن شاهه جيلاني، ’لوءِ صاحبان‘ (گهوٽڪيءَ) جو عالم عارف ۽ سجاده نشين هو، ۽ شاهه لطيف جو همعصر هو. شاهه جيلاني 1101هه/1689ع ۾، شاندار جامع مسجد جوڙائي ۽ مدرسو قائم ڪيائين. شاهه لطيف جڏهن ’لوءِ‘ ۾ آيو، ته انهيءَ مسجد ۾ اچي ٽڪيو، جتي پير صاحب سان سندس روح رهاڻ ٿي، جنهن ۾ شاهه صاحب مارئيءَ جي سُر مان پنهنجا ڪي بيت پڙهيا، جيڪي پوءِ اتي پيرن وٽ يادگاررهيا. روايت موجب شاهه صاحب جيڪو پهريون بيت پڙهيو ۽ جنهن پيرصاحب تي وڏو اثر ڪيو، سو هيءُ هو، سندس مزار اڄ به لوءِ صاحبان ۾ موجود آهي.
زُمر زُخرف سومرا، حمد جني جو هنڌ،
اهدنا الصراط المستقيم، ايءُ پنهوارن پنڌ،
باري لاهج بند، ته مِلان ماروئڙن کي.

(بلوچ، نبي بخش خان، ڊاڪٽر، (2009ع)، ’شاهه جو رسالو‘، مقدمو، ص: 38)

جمن چارڻ:
جمن چارڻ ولد محمد بخش چارڻ جو جنم ضلعي خيرپور تعلقي گمبٽ جي ڳوٺ کهڙا ۾ ٿيو. فقير جمن چارڻ پنهنجي دور جو نه فقط مدح گو شاعر هو بلڪه هڪ سگهڙ ۽ مورخ شاعر پڻ هو. مدح کان سواءِ سندس ٻيو به ڪيتروئي ڪلام آهي، جنهن مان هڪ، قلات جي والي، امير عبدالله خان ۽ ميان نور محمد ڪلهوڙي جي جنگ بابت چيل آهي.
جمن چارڻ جي خاص خصوصيت اها آهي ته هو، سنڌي شاعريءَ ۾ مدح جو بنيادي عروضي شاعر آهي ۽ رزميه شاعريءَ، فطرت نگاري ۽ واقع نگاريءَ جو پڻ بهترين شاعر آهي. سندس ڪلام ۾، سوز ۽ گداز سان گڏوگڏ، فراق جي ڪيفيت پڻ معلوم ٿئي ٿي. هو شاهه لطيف جو وڏو همعصر هو.
جمن چارڻ لاءِ ڊاڪٽر عبدالڪريم سنديلو لکي ٿو ته:  ”... هو نابين، پيرسن، بيمار ۽ نريني اولاد کان محروم هو. شفايابي لاءِ مدح حضرت پير پيران بادشاهه جي شان ۾ چيائين، جا مقبول پيئي ۽ کيس ارشاد يو ته، تنهنجو هڪ سوال آگي جي در اگهندو. سوال هن ريت ڪيائين:
سوني ٻانهينءَ سان ننهن، پٽ جھوليءَ ۾،
ماڙيءَ تي کير ولوڙيندي ڏسان.

هن سوال ۾ سندس من جي مدعا سمايل آهي.“(سنديلو، 1986ع، ص: 261)  سندس ’پير پيران بادشاهه‘ واري مدح گهڻي مقبوليت ماڻي، جنهن جا ڪجهه بند هيٺ ڏجن ٿا:
روشن ٿيا چوڏهن طبق، هفت زمين هفتِ فلڪ،
مخلص مريديءَ ٿيا ملڪ، ديو و پري خادم خلق،
 		                يا پير پيران بادشاهه.
تون درگہ خدا جو دفتري، راهه خدا ڪر رهبري،
پَٽ دين دنيا جي دري، واهر ڪيو وهلو وري.
 		                يا پير پيران بادشاهه.
ڪل پير تي آ پڳ سندءِ، عالم سوالي جڳ سندءِ،
جمن مداحي سڳ سندءِ، پيزار جو پس لڳ سندءِ.
 		                يا پير پيران بادشاهه.

(جوڻيجو، عبدالجبار، ڊاڪٽر، (2004ع)، ’سنڌي ادب جي تاريخ‘، جلد پهريون، ص: 181)
جمن چارڻ جا مقولا، پنج ئي بدنام، پنج ئي مئي مت، پنج ئي سهنج ۽ پنج ئي گهوچائي به مشهور آهن.  1151هه/1738ع ۾ وفات ڪيائين، سندس مزار پير ڪٽبر، تعلقي گمبٽ، ضلعي خيرپور  ۾ آهي.
چنيهه فقير اڄڻ (ڄم جو سال: 33-1733ع):
چنيهه فقير اڄڻ، کهڙا شهر جي ڀرسان ويٺل، هڪ فقير ۽ درويش صفت انسان هو. هو شاهه لطيف جي قرب وارن ۾ شامل آهي ۽ تاريخي ماخذن ۾، شاهه لطيف جون ساڻس ملاقاتون پڻ درج آهن.
چنيهه فقير جو پيءُ غنيهه فقير، کهڙا شريف جي ناليواري بزرگ مخدوم عبدالرحمان (شهيد) جو خاص خدمتگار هو. چنيهه فقير بابت تفصيلي احوال نه ٿو ملي، البته سندس جنم ۽ فقيري بابت ڪتاب ’تذڪره مخاديم کهڙا شريف‘ ۾ ڪي روايتون ضرور ملن ٿيون جن مطابق سندس پيءُ غنيهه فقير، هڪ ڀيري عيد جي موقعي تي، مخدوم عبدالرحمان لاءِ صبح جو سوير گهوڙو سينگاري حويليءَ ۾ آيو ته ساڻس گڏ سندس پُٽ به هو. اتفاق سان گهوڙي، ننڍڙي ٻارکي لت وهائي ڪڍي، جنهن ڪري ٻار اتي ئي فوت ٿي ويو. مخدوم صاحب کي جڏهن انهيءَ ڳالهه جي خبر پئي ته ڏاڍو غمگين ٿيو ۽ عيد نماز کانپوءِ، ننڍڙي جي جنازي نماز پڙهيائين ۽ دعا جا هٿ بارگاهه الاهيءَ ۾ کنيائين. سال کن کان پوءِ غنيهه فقير کي هڪ ٻيو پُٽ ڄائو، جنهن کي کڻي مخدوم صاحب وٽ حاضر ٿيو. مخدوم صاحب ننڍڙي ٻار کي پنهنجي هنج ۾ کڻي، غنيهه فقير کي مخاطب ٿي چيو: ”تون آهين غنيهه ته هيءَ آهي چنيهه! جنهن تي جڳ ڍرندا. هن کي وڌيڪ فيض درازن ۾ سچل پيدا ٿيندو، اتان ملندو.“
اهو واقعو سن 1144-1145هه/1732-1733ع جو آهي. ان واقعي جي ڪجھ عرصي کان پوءِ، 1145هه/1733ع ۾ مخدوم عبدالرحمان کي سندس 222 مريدن سميت شهيد ڪرايو ويو. چنيهه فقير جي ولادت جي لڳ ڀڳ ستن اٺن سالن کان پوءِ درازن ۾ سن 1152هه/1739ع ۾ سچل سرمست جو جنم ٿيو. سچل جي ٻالڪپڻ ۾ ئي چنيهه فقير درازن ڏانهن ويو، جتان فيض حاصل ڪيائين. سچل سرمست ۽ چنيهه فقير بابت هڪ روايت مشهور آهي ته جڏهن چنيهه فقير، سچل سرمست وٽ پهتو ته سچل سرمست چيس ته: ”اسان تنهنجي ’چ‘ ڪڍي ٿا ڇڏيون. اڄ کان پوءِ تون آهين نينهن!“
چنيهه فقير جي مستقل رهائش، کهڙا شهر جي ڀرسان هڪ مڪان ۾ هئي. جيتوڻيڪ هو شاهه لطيف کان عمر ۾ گهڻو ننڍو هو، پر کيس شاهه لطيف جي خاص محبت ۽ قُرب حاصل هو. شاهه لطيف جي ساڻس هڪ تاريخي ملاقات جو ذڪر تاريخ جي مختلف ڪتابن ۾ درج آهي، جڏهن شاهه صاحب، ميان چنيهه فقير جي کوهه تي اچي منزل انداز ٿيو، جتان پوءِ مخدوم محمدي کهڙن واري ڏانهن ساڻن ملڻ لاءِ ويو. شاهه لطيف ۽ چنيهه فقير جي اها ملاقات، سن 1159هه-1160هه/1746ع-1747ع ۾ ٿي، جڏهن چنيهه فقير جي عمر لڳ ڀڳ 15 سال هئي.
چنيهه فقير ۽ سندس وڏا، کهڙن جي مخدومن جا مريد هئا ۽ چنيهه فقير کي مخدوم عبدالرحمان شهيد جي دعا ۽ سچل سرمست جو فيض حاصل ٿيو، جنهن ڪري ڪيترائي ماڻهو چنيهه فقير جا مريد ٿيا ۽ اهو سلسلو اڄ تائين سندس اولاد ۾ هلندو اچي.

حافظ عالي (وفات: 1778ع):
حافظ عالي، قديم ٽکڙ بستيءَ جو رهاڪو هو ۽ ذات جو ميمڻ هو. سندس نالو، يارهين صديءَ هجريءَ ۾ ملي ٿو. سندس ولادت جي باري ۾ ڪابه ڄاڻ نه ٿي ملي، پر بيان مان پتو پوي ٿو ته هن بزرگ، سال 1192هه/1778ع ۾ رحلت ڪئي. سندس قبر شاهه زڪريا جي قبرستان ۾ آهي، جيڪو وسيع ملوڪ شاهه (ٽکڙ) کان ڏکڻ طرف ڏيڍ ڪلوميٽر مفاصلي تي لوپ بند ۽ بچاءَ بند جي وچ ۾ واقع آهي. حافظ عالي جي قبر جي هن مهل ڪابه نشاندهي ٿي نه سگهي آهي. پر چيو وڃي ٿو ته سندس قبر هن قبرستان ۾ ئي آهي. هي قبرستان ديهه ڍنڍاڀو يونين ڪونسل  ملا ڪاتيار، تعلقو بلڙي شاهه ڪريم، ضلعي ٽنڊي محمد خان ۾ واقع آهي.
حافظ عالي مومن اسلام ڪوٽي جو شاگرد هو، جيڪو پڻ شاعر هو، ۽ نور محمد خسته کان ٿورو پوءِ ٿي گذريو آهي. حافظ صاحب جو ڪلام سنڌي ۽ فارسي ۾ گهڻو هو، پر زماني جي انقلابي ۽ قديمي ڪتابن تي اڏوهيءَ جي حملن ڪري ناياب ٿي ويو. حافظ صاحب جي پُشت مان حافظ يوسف خان ’دلگير‘ ۽ حافظ ’بسمل‘ جھڙا باڪمال شاعر پيدا ٿيا. سندس سنڌي ثمر، علم عروض موجب آهي، جنهن سان نموني طور پيش ڪجي ٿو:
سڪ وارن سبق سرئو سالم،
پرت وارن پسيو پراهون پار.


حافظ ميون اسحاق درس مشائخ پوٽو عرف ميون اسحاق بنوري:
حافظ ميون اسحاق درس، ڊاڪٽر بلوچ صاحب جي راءِ موجب، ’ميي مشائخ هوٿي‘ واري ماڳ کان هڪ ميل ڏکڻ طرف، موجوده ڳوٺ ’ملڪو دڙو‘، تعلقي ٽنڊي الهيار جي هڪ مڪتب ۾ پڙهائيندو هو. پاڻ بيحد عبادت گذار ۽ نيڪ صاحب هو. هڪ ڀيري پنهنجي مڪتب ۾ ٻارڙن کي پڙهائي رهيو هو ته شاهه عبداللطيف ڀٽائي اچي ساڻس مليو ۽ پڇيائينس ته: ”ادا پاڙهين ٿو يا کارين ٿو؟“ حافظ صاحب جواب ڏنو ته: ”سائين! جي کاريندس ته به لطيف ٿيندا.“ (يعني جي اکرن ۾ کريا ته به اخلاق ۾ نيڪ ٿيندا.) شاهه صاحب اشارو سمجھيو ۽ حافظ صاحب سان وڏي محبت سان مليو. روايتن مطابق ان کان پوءِ شاهه صاحب ڪيترائي ڀيرا حافظ صاحب سان ملڻ لاءِ ويو . سندس مزار ميين مشائخ هوٿي واري قبرستان ۾، مشائخ هوٿي جي مقبري کان ڏکڻ طرف ڪجهه مفاصلي تي هڪ ٿلهي تي ڄار جي وڻ هيٺان موجود آهي.

خواجه محمد زمان لنواريءَ وارو (1713ع-1774ع):
حضرت سلطان الاولياءُ خواجه محمد زمان ولد حاجي شيخ عبداللطيف نقشبنديءَ جي ولادت، 21 رمضان 1125هه/1713ع تي ٿي. سندس نسب ٽيهين پيڙهيءَ ۾ حضرت ابوبڪر صديقؒ سان وڃي ٿو ملي. ابتدائي تعليم، پنهنجي پيءُ کان حاصل ڪري وڌيڪ تعليم لاءِ ٺٽي ويو، جتي مخدوم محمد صادق نقشبنديءَ جي مدرسي ۾ تعليم حاصل ڪيائين. تعليم مڪمل ڪرڻ کان پوءِ، خواجه محمد ابوالمساڪين جو مريد ٿيو، جلد ئي طريقت جون منزلون طيءِ ڪيائين. ڪجھ وقت کان پوءِ سندس مرشد کيس خانقاهه تي ويهاري، حرمين شريفين راهي ٿيو. محمد زمان ڪجھ وقت ٺٽي ۾ رهي، پوءِ اتان لڏي وڃي لنواريءَ ۾ ويٺو. اتي وڃي رهڻ کان پوءِ سال 1149هه/1736ع ۾ سندس والد بزرگوار وفات ڪئي. جيئن ته پراڻي لنواري ڦٽي رهي هئي، تنهن ڪري 1150هه/1737ع ۾، نئون شهر ٻڌائي اتي وڃي رهيو ۽ ان جو نالو به لنواري رکيائين. خدا جي ڪيتري ئي مخلوق کي فيض ڏيئي، 1188هه/1774ع ۾ وفات ڪيائين.
شاهه لطيف سندس همعصر هو، پر عمر ۾ کانئس وڏو هو. ڀٽائي لطيف، پاڻ ڪهي لنواريءَ ساڻس ملاقات لاءِ ويو هو ۽ مريد ٿيڻ جو ارادو به ڏيکاريو هئائين، پر جيئن ته نقشبندي طريقي ۾ راڳ جي ممانعت آهي، تنهن ڪري سندس مريد ٿي نه سگهيو. باقي لنواريءَ واري کان ايتري قدر متاثر هو، جو سندس لاءِ هي بيت چيو اٿس:
مون سي ڏٺا ماءِ، جنين ڏٺو پرينءَ کي،
تنين سندي ڪاءِ، ڪري نه سگهان ڳالهڙي.

خواجه صاحب جا 84 سنڌي بيت مليا آهن، جن جي عربيءَ ۾ شرح سندس مريد، شيخ عبدالرحيم گرهوڙيءَ ڪئي آهي. گرهوڙي صاحب جي ان شرح جو علامه دائود پوٽي، سنڌيءَ ۾ ترجمو ڪري، ’ابيات سنڌي‘ جي نالي سان ڇپايو. بيتن جو مضمون صوفياڻو آهي.	
جنين ڏٺو پاڻ، تنين ڏٺو سپرين،
غلط اِيءُ گمان، ته عارف پسي آرسي.
عارف ۽ ’عشاق‘، پسڻ گهرن پرينءَ جو،
جنت جا مشتاق، اڃا اوراهان ٿئا.

روحل فقير (34-1733ع - 1804ع):
ميان روح الله عرف روحل فقير، 1733-1734ع ۾ ڄائو هو. پاڻ ذات جو زنگيجو هو. سندس وڏا اصل پنجاب جي ڳوٺ، ’لونگره‘ جا ويٺل هئا، جتان روحل فقير پنهنجن عزيزن سان لڏي اچي، ٿرپارڪر ضلعي جي عمرڪوٽ ڀرسان ڪنهن ڀٽ ۾ رهيو. جوانيءَ ۾ ميان روح الله ڪجهه وقت ميان غلام شاهه ڪلهوڙي جي ملازمت ۾ به رهيو، جتي ايمانداريءَ ۽ وفاداريءَ ڪري، حاڪم طرفان کيس ڪيترائي انعام ۽ اڪرام پڻ مليا. پاڻ ٻه شاديون ڪيون هئائين، جن مان کيس ٻه پٽ ٿيا.
هن واقعي جو تعلق، ميمڻ عبدالمجيد سنڌي، ميان غلام شاهه ڪلهوڙي ۽ سندس فرزند ميان سرفراز خان سان ڄاڻايو آهي.
هڪ دفعي روحل فقير جي ڪنهن مائٽ، پنهنجي فرزند کي چيو: ”منهنجي وفات کان پوءِ هيءَ شال، منهنجي لاش مٿان وجهجانءِ. اها منهنجي آخري تمنا آهي.“ ڪجهه ئي عرصي ۾ جڏهن ان شخص راهه رباني ورتي ته سندس پٽ لوڀ وچان سوچيو، ته اهڙي سهڻي شال اجايو لاش مٿان وجهي زيان ڇو ڪريان؟ اولاد جي ايتري خودغرضي ڏسي روحل فقير جي دل کي تڪليف پهتي.
روحل فقير جي دل جو لاڙو، ننڍپڻ کان ئي فقيريءَ ڏانهن هو، ويتر جو هي واقعو ڏٺائين سو لاڳاپا لاهي نڪري پيو ۽ وڃي، ميرانپور جي مشهور صوفي درويش، شاهه عنايت شهيد جي درگاهه تي خدمت ۾ حاضر ٿيو. اتي هن، 25 سال ڏاڍي خدمت ڪئي. راتين جون راتيون بندگي ڪندو هو. مرشد، روحل فقير جي عقيدت ڏسي مٿس، عنايت ڪئي  ۽ کيس فرمان ڪيو ته: ”تون هاڻ ڀلي وڃ، جتي به توکي پنهنجو پاڻ روڪ ٿئي، اتي تنهنجو ٺڪاڻو آهي. فقير، مرشد جي حڪم موجب اتان روانو ٿي ويو ۽ هلندو هليو. آخر هڪ هنڌ سندس پهراڻ جو پلاند، ڪنڊيءَ جي وڻ ۾ اٽڪي پيو ۽ فقير لڏو لاهي اتي ويهي رهيو. آخر انهيءَ هنڌ، ڳوٺ ٻڌجي ويو، جيڪو ڪنڊڙيءَ جي نالي سان مشهور ٿي ويو. هي ڳوٺ، روهڙي تعلقي ۾ آهي. ڪيترائي ماڻهو سندس مريد ۽ معتقد ٿيا. خيرپور جي واليءَ، مير سهراب خان جي به ساڻس عقيدت ٿي وئي، جنهن ڪوٽ ڏيجيءَ جي ڀرسان کيس زمينون نذراني طور ڏنيون، جيڪي ڪافي وقت سندس عزيزن جي قبضي ۾ رهيون.
روحل فقير، بجيه سنگ جو همعصر به هو، بجيه سنگ جوڌپور جو حاڪم هو. روحل فقير، ميان سرفراز ڪلهوڙي جي راڄ ڌانيءَ ۾ پنهنجي نهٺائپ، سانتيڪي طبيعت، حرص و هوس کان پري هئڻ ڪري، ترقي ڪري وڃي توشا خاني جو ناظر مقرر ٿيو، پر ڪجهه عرصي گذرڻ کان پوءِ ان عهدي تان دستبردار ٿي ويو ۽ اتان واپس پنهنجي وطن مالون ٿر ۾ عمرڪوٽ جي ڀرسان پدمات جي ڀٽ تي گوشه نشين ٿي گذارڻ لڳو.
روحل فقير، پنهنجي وقت جو وڏو عالم ۽ فاضل، عربيءَ، فارسيءَ ۽ هنديءَ جو وڏو ڄاڻو ٿي گذريو آهي. جوڌپور ۽ جيسلمير ۾، پنڊتن سان روح رهاڻيون به ڪيائين، جتي سندس ڪلام اڄ سوڌو ڏاڍو چاهه سان ڳايو ويندو آهي. هنديءَ ۾ ته سندس ڪافي منظوم تصنيفون آهن جن مان (1) من پرٻوڌ،           (2) پريم گيان ۽ (3) انڀؤ ڪافي مشهور آهن ۽ تصوف جي وضاحت ڪن ٿيون. هو هڪ سچو صوفي درويش هو. سنڌيءَ ۽ سرائيڪيءَ ۾ به سندس ڪافي ڪلام آهي؛ جيڪو بيتن، ڪافين ۽ سي حرفين تي ٻڌل آهي. روايت مطابق، 1804ع ۾ هن فاني دنيا کان موڪلائي ويو. سندس مزار ڪنڊڙي (روهڙي) ۾ موجود آهي.
جن کي عشق اندر ۾، تن کي اڃ نه بک،
وحدت منجهه وصال جي، سدا ماڻين سک،
ڏور تنين کان ڏک، جي روحل رتا روح ۾. 


سيد محمد بقا لڪياري (1723ع – 1783ع):
 سيد محمد بقا لڪياري، سيد علي مڪيءَ جي اولاد مان هو ۽ شاهه لطيف جو همعصر هو. سيد علي مڪي عباسي خلافت جي دور ۾، سنڌ ۾ آيو، ۽ اچي سيوهڻ ويجھو ڳوٺ لڪياريءَ ۾ رهيو. چون ٿا ته ان وقت هتي دلوراءِ جو ظالماڻو راڄ هو. سيد مڪي، راشدي خاندان جو مورث اعليٰ آهي. سيد بقا جو سلسلو ويهين پيڙهيءَ ۾، سيد مڪيءَ سان ملي ٿو. جيڪو ارڙهين پيڙهيءَ ۾ امام حسينؒ سان ملي ٿو.
انڪري سيد محمد بقا لڪياريءَ جي زندگيءَ جو ڪو گهڻو احوال ڪونه ٿو ملي. پروفيسر لطف الله بدوي صاحب جي لکڻ موجب هو ننڍي سائدي عرف رسول پور ۾ شعبان 1134هه/1723ع ۾ ڄائو. مختلف هنڌن تي وڃي علم حاصل ڪيائين. جڏهن 63 سالن جو ٿيو ته هڪ سفر ۾ ڪتابن جي ڀري مٿي تي هجڻ ڪري دولت جي شڪ ۾ چورن کيس شهيد ڪيو. اهو سال 1198هه/1783ع هو. کيس خيرپور رياست جي ڳوٺ شيخ طيب ۾ سپرد خاڪ ڪيو ويو. سندس شاهه لطيف سان به ملاقات ٿي هئي. (وڌيڪ ڏسو عنوان: واقعا)
سيد محمد بقا هڪ پختو شاعر هو، وقت جي شاعريءَ جي روايت سان ڳنڍيل هو. سندس بيت مارئي، سسئي ۽ مجاز جي موضوعن تي آهن:
اوڏا جي هئام، ته نت نياپا آئيا،
سنگهارن سانگ پئي، ونهيا وس ٿيام،
مارو ٿر ٿيام، ڏيان ڏوراپا ڪن کي.

سيد شاهه ولي ٺٽوي (وفات: 38-1737ع):
سيد شاهه ولي ٺٽوي، شاهه لطيف جو همعصر هو. سيد شاهه ولي ٺٽوي، بن شاهه ابوالقاسم، نهايت پاڪيزه صفتن جو مالڪ ۽ مخدوم رحمت الله ٺٽوي جي شاگردن مان هو. املا، انشاء ۽ شاعريءَ ۾ سندس قابليت مڃيل هئي. سندس هڪ تصنيف ’تحفته المجالس‘ مشهور آهي. سندس وفات 1150هه / 38-1737ع ۾ ٿي. تذڪرن ۾ مزار جو ذڪر ٿيل ناهي، گمان آهي ته سندس تربت مڪليءَ ۾ هجي.

سيد شهمير شاهه مٽياروي (وفات: 64-1963ع) :
سيد شهمير شاهه مٽياروي، شاهه لطيف جو همعصر هو ۽ وڏو عالم، فاضل ۽ مخدوم محمد هاشم ٺٽويءَ جو شاگرد هو. مولانا دين محمد وفائي ’ڪواڪب السادات، جلد 1‘ جي حوالي سان لکي ٿو ته، پنهنجي صحيح نسب سادات هجڻ جي تحقيق جو ارادو رکي، حضورﷺ جن جي درگاهه جي اڳيان بي نياز ٿي سلام عرض ڪيائين، جنهن جي جواب ۾ کيس روضي مان آواز ٻڌڻ ۾ آيو، ’وعليڪم السلام يا ولدي‘ يعني توتي به سلام هجي منهنجا پٽ. ان حوالي سان هيءُ به، پنهنجي استاد، مخدوم محمد هاشم ٺٽويءَ جيان ’سامع رسول‘ ٿيو.
سيد شهمير شاهه، سنت جي زنده رکڻ ۽ اسلامي مقدمن جي حمايت ۾، تمام گهڻو متحرڪ رهندو هو. سدائين انهيءَ ڪم ۾ مشغول رهندو هو ۽ هر ديني ڪم لاءِ طالب علمن جي جماعت وٺي، دين پاڪ جي تقويت لاءِ، دل ۽ جان سان ڪوشش ڪندو هو. مولانا سيد شهمير شاهه مٽيارويءَ جي وفات، سن 1177هه / 64-1763ع ۾ ٿي. سندس تربت مٽيارين ۾ آهي.

شاهه عنايت صوفي شهيد (1656ع - 1718ع)
صوفي شاهه عنايت، شاهه لطيف جو همعصر هو. سنڌ جو هي ناميارو صوفي، انسان دوست، انقلابي درويش، تعلقي ميرپور بٺوري جي نصريه ڳوٺ ۾، 1656ع ۾ ڄائو. شاهه عنايت جو وڏو ڏاڏو ملا صدو لانگاهه هو، جيڪو هڪ توڪلي درويش هو. شاهه عنايت جو شجرو هن ريت آهي: ”شاهه عنايت الله شهيد بن مخدوم فضل الله بن محمد يوسف بن مخدوم محمد ابراهيم قتال بن مخدوم شهابالدين بن آجب بن مخدوم صدرالدين عرف صدو لانگاهه“(مانجهي، 2010ع، ص: 109)
شاهه عنايت جوانيءَ جي دؤر ۾، حق ۽ علم جي طلب ۾ پنهنجو وطن ڇڏي، پرديس ويو. سير سفر ڪندو حيدرآباد دکن (ڀارت) ۾ هڪ درويش شاهه عبدالملڪ سان مليو. ظاهري علم، شاهه غلام محمد کان حاصل ڪيائين. اُهو شاهه عنايت سان گڏ شاهه جھان آباد کان سنڌ موٽيو. شاهه غلام محمد جي عقيدت ۽ شاهه عنايت ڏانهن خلق جو لاڙو ۽ عقيدت، ٺٽي جا ظاهر پرست برداشت ڪري نه سگهيا ۽ نه ئي مقامي مُلا، موراڻا، وڏيرا، گادي نشين ۽ حاڪم سهي سگهيا، ڇاڪاڻ جو هن هارين ۾ هڪ ڳالهه ذهن ۾ ويهاري ته ’جو کيڙي سو کائي‘، انڪري هڪ سازش سٽي ويئي ۽ اُن ۾ ٺٽي جي نواب، اعظم خان ۽ مقامي ماڻهن مان ڪريمي درگاهه جو سجاده نشين سيد عبدالواسع، وڏيرو نور محمد پليجو ۽ حمل جت شامل ٿيا. سازش گهري سٽيل هئي. اُنڪري شاهي درٻار دهليءَ مان ’باغين‘ جو بنياد پٽڻ جو حڪم اچي ويو. سازشين جو مڪومتو ۽ شاهه عنايت ۽ سندس مريدن ۽ جانثارن تي خوني حملو ڪيو ويو.
همه اوست جي نعري سبب، وقت جا عالم به سندس برخلاف ٿي پيا هئا. صوفين کان ڍل طلب ٿي، هنن چيو ته زمين بادشاهه جي طرفان مليل آهي، تنهنڪري ڍل نه ڏبي. اڳوڻي گورنر، مير لطف عليءَ کان پوءِ نواب اعظم خان ٺٽي جو گورنر ٿي آيو. ڍل کان صوفين پوءِ به جواب ڏنو. هوڏانهن حاڪم جي ڇاڙتن اهو مشهور ڪيو ته شاهه عنايت ۽ صوفي فقير پنهنجي حڪومت قائم ڪرڻ گهرن ٿا. بادشاهه لاءِ ته اها گار هئي. دهلي درٻار کان تنبيهه جو حڪم آيو، پر هتي به تياري مڪمل هئي، پر تنبيهه جي تياري هيئن ٿي، جو ميان يار محمد ڪلهوڙي جي مدد سان مقامي ڇاڙتن، صوفين تي لشڪر چاڙهي موڪليو. هن حملي ۾ شاهه عنايت جا ڪافي مريد شهيد ٿيا. شاهه عنايت جي مريد، مير جان الله شاهه رضويءَ مقابلي جي اجازت گهري، پر صوفي شاهه عنايت کيس اجازت نه ڏني. گهيرو اٽڪل ڇهه مهينا هليو. ٺاهه جون ڪوششون ٿيون، شاهه عنايت کي قرآن وچ ۾ وجھي، گورنر نواب اعظم خان جي درٻار ۾ گهرايو ويو. اها به هڪ سازش هئي. ڳالهين مان جڏهن کڙتيل نه نڪتو ته گورنر نواب اعظم خان، شاهه عنايت کي ڪاوڙ ڏيارڻ جي ڪوشش ڪئي. نواب ۽ شاهه عنايت جي وچ ۾ ٿيل گفتگو ۾، شاهه عنايت هر سوال جو جواب فارسي شعر ۾ ڏنو آهي. جڏهن هي ارڏو ۽ اڏول انسان پنهنجي اصول تان نه هٽيو ته جلاد کي اشارو ڪيو ويو. جلاد تلوار مٿي کنئي ته شاهه عنايت هي شعر پڙهيو:
رها نيدي مرا از شر هستي،
جزاک الله في الدارين خيرا.

سر ڌڙ کان ڌار ٿي ويو. شاهه عنايت جي جان، جان آفرين جي حوالي ٿي وئي. صوفي شاهه عنايت جي شهادت جو واقعو،  16 صفر 1130هه/8 جنوري، 1718ع ۾ ٿيو. اُن وقت شاهه لطيف جي عمر 28 سال هئي. شاهه عنايت شهيد جي مزار جهوڪ شريف ۾ آهي.

صابر موچي:
صابر موچي، شاهه لطيف جو همعصر هو. هڪ روايت موجب هو، شڪارپور جو ويٺل هو. سينگار جو ملوڪ شاعر هئڻ سان گڏ، ڏور جو به سٺو شاعر هو. نموني طور سندس هڪ سينگار جو بيت هيٺ ڏجي ٿو:
جهڙا گل گلاب، انهيءَ کان اعليٰ پرين،
پسي منهن هن دوست جو، مجرو ڪيو مهتاب،
ڪيسن ساڻ قريب جي، ڇا ڪارنهن پڄندي قاف،
ڪن پيا ويس وڏاندرا، صابر چئي سر صاف،
ظاهر اڳيون زاف، اچي ڪونه عجيب جي.

صالح فقير گوهري:
صالح فقير، شاهه لطيف جو همعصر هو. ڪڇ جي گوهر نالي ڳوٺ جو رهاڪو هو، ان ڪري گوهري سڏجڻ ۾ آيو. ڀٽ تي اچي رهيو ۽ شاهه صاحب جي وفات کان ڪجهه وقت پوءِ هي جهان ڇڏيائين. سندس تربت ڀٽ شاهه ۾ هوندي، وڌيڪ احوال ناهي.
سندس بيت رسالي جي سر ڌناسريءَ ۾ شامل آهن:
لويون ليڙا اک جون، اڃا آلڙيون،
ڪين پائيندي ڪامڻي، ويهي والڙيون،
ڇڏ ڳرهي ڳالهڙيون، وڃي مَنهَه ماروئڙن جي.

عارف ڪلهوڙو (وفات: 1794ع):
عارف ڪلهوڙو، سنڌ جي آخري ڪلهوڙي حاڪم، ميان عبدالنبيءَ جو پٽ هو. ميان عبدالنبي جڏهن افغانستان ڏانهن ڀڳو هو ته جيئن هو سنڌ خلاف اٿندڙ بغاوتن کي منهن ڏيئي سگهي، جنهن لاءِ هن، مدد خان پٺاڻ کان مدد گهري. ان وچ ۾ جوڌپور ۽ قلات جي حڪمرانن، سنڌ جي خلاف ڪامياب بغاوتون ڪيون. مدد خان پٺاڻ ان صورتحال ۾، ميان عبدالنبي کان زر ضمانت گهري، جنهن لاءِ هن کيس ٻڌايو ته اسان جي قلعن جي ديوارن هيٺيان دنيا پوريل آهي. چون ٿا ته مدد خان، انساني خون وهائڻ سان گڏ، ڪلهوڙن جي قلعن کي پڻ نيست و نابود ڪري ڇڏيو.
عارف ڪلهوڙو پوءِ، 1794ع ۾ هڪ لڙائيءَ ۾ مارجي ويو. سندس قبر، ضلعي مظفر ڳڙهه ۾ آهي. عارف ڪلهوڙو، شاهه لطيف جو همعصر هو.

قاضي عبدالڪريم:
قاضي عبدالڪريم، شاهه لطيف جو همعصر هو. هو ڳوٺ ڪنڊا کاهيءَ (ضلعي نوشهرو فيروز) جو وڏو عالم هو. ڪلهوڙن جي پوئين دور ۽ ميرن جي شروعاتي زماني ۾ ٿي گذريو آهي. سنڌي نثر ۾، دعائن جو هڪ ڪتاب لکيائين ۽ الف اشباع جي نظم ۾ سورة ياسين جو ترجمو ۽ تفسير لکيائين. سندس نظم سادو آهي، پر سليس ۽ نج سنڌي ٻوليءَ ۾ لکيل آهي ۽ ساهتي پرڳڻي جي سنڌي محاوري جو قديم ۽ عمدو نمونو پيش ڪري ٿو:
ساراهه هجي سبحان کي، ساراهه جنهن جڳاءِ،
نازل ڪيائين نور نبيءَ تي، ڪامل قرآنا.


قاضي محمد ڪامل اول:
قاضي محمد ڪامل اول، شاهه لطيف جو همعصر هو. هو اصل کاهي راهو، ضلعي نوشهري فيروز جو ويٺل هو ۽ ڪلهوڙن جي دور جو وڏو عالم، فقيهه ۽ شاعر ٿي گذريو آهي. شاهه لطيف جي ساڻس ڏاڍي محبت هوندي هئي. ڳوٺ کوڙي شريف جي اوڀر طرف واقع قبرستان، ’پير ميان الياس‘ ۾ دفن ٿيل آهي.

محمد پناهه رِجا:
محمد پناهه رِجا، شاهه لطيف جو همعصر هو ۽ هڪ وڏو شاعر ۽ اديب هو. لطافت طبع جي ڪري سندس شاعري ڏاڍي وڻندڙ هئي. سندس شاعريءَ جا موضوع، مقصديت ۽ فڪر جي بلندي جا اعليٰ مثال آهن. کيس نهايت قربائتو انسان ۽ محفل جو مور سمجهيو ويندو هو.

محمد شريف راڻيپوري:
محمد شريف راڻيپوري، شاهه لطيف جو همعصر هو. هي بزرگ راڻيپور جو ويٺل هو. 1160هه/1747ع ۾، الف اشباع واري نظم ۾ هڪ ڪتاب لکيائين، جنهن کي ’ملائين سنڌي‘ سڏجي ٿو. اهو ڪتابڙو، مخدوم عبدالرحيم مڱرئي (گرهوڙيءَ) جي رسالن سان گڏيل ملي ٿو. ان ڪري عام طور ان کي گرهوڙيءَ جي سنڌي سمجهيو ويندو آهي. مولوي فقير متعلويءَ، ان کي جدا ڪتابي صورت ۾ ڇپايو آهي.
هن ڪتاب ۾، محمد شريف، عام ملن جي ظاهري روش کي ننديو آهي، جيڪي قرآن ۽ حديث کي ڇڏي، فقہ جي ٻين مسئلن کي اُڀارين ٿا. نظم ۾ هن جابجا قرآني آيتون ڏيئي، دليلن سان ديني مسئلن کي سمجهايو آهي. نظم جا شروعاتي بند آهن:
ملو چئجي تن کي، جي وات پڙهن وائي،
اندر نه آهن اکيون سمجهه نه سڀائي،
گهڻي خلق خدا جي ملن منجهائي،
هڪڙا چون هيڪڙي، ٻين ٻيائي.
	
ان نظم ۾، علماء سوءِ جي مذمت ڪئي وئي آهي ۽ صوفياءِ ڪرام جي تابعداريءَ تي زور ڏنل آهي. بقول دين محمد وفائي جي، هي اهو زمانو هو،  جنهن ۾ مخدوم محمد هاشم ٺٽوي ۽ شاهه لطيف زندهه هئا ۽ ڪلهوڙن جي حڪومت جو دور هو.
مخدوم ڀاون شاهه:
مخدوم ڀاون شاهه، ملتان جي سهروردي غوثيه درگاهه جو سجاده نشين هو، جنهن سان شاهه لطيف فقير ڏاتار ڏني سان گڏجي مليو ۽ صحبت ڪئي. اها ملاقات سن 55-1154هه/42-1741ع وارن سالن ۾ ٿي.

مخدوم دين محمد سيوهاڻي:
مخدوم دين محمد سيوهاڻي، شاهه لطيف جو همعصر هو. مخدوم دين محمد، هڪ وڏو عالم ۽ صوفي ۽ سهروردي طريقي جو درويش هو. مخدوم صاحب، شرعي حڪمن جو ايڏو ته پابند هوندو هو، جو ميان نور محمد ڪلهوڙي کي شرعي فيصلن ۾ کانئس مشورو يا فتويٰ وٺڻي پوندي هئي. شاهه لطيف سيوهڻ ۾، مخدوم صاحب وٽ تمام گهڻو وقت وڃي رهندو هو ۽ پاڻ ۾ رهاڻيون ڪندا هئا. شاهه لطيف جي هن وڏي شرعي عالم سان ايڏي ته محبت هئي جو هڪ دفعي هڪ ٻئي جون دستارون بدلائي، پاڻ ۾ ’پڳ مٽ يار‘ بڻيا.
مخدوم دين محمد جو هڪ فرزند مخدوم عبدالواحد سيوستاني / سيوهاڻي، فتوائن جو وڏو عالم ٿي گذريو آهي، جنهن جي فتوائن تي اڄ تائين سنڌ ۾ عمل ڪيو ويندو آهي. 

مخدوم عبدالرئوف ڀٽي (1682ع - 1752ع):
مخدوم عبدالرئوف ڀٽي، شاهه لطيف جو همعصر هو ۽ مولودن جو مشهور شاعر هو. سندس ولادت 1682ع ڌاري ٿي ۽ وفات 1752ع ۾ ڪيائين. سندس مولود، ڪافيءَ جي سٽاءَ ۾ به آهن ته علم عروض موجب به. ان کان سواءِ مدحون به چيون اٿس، جيڪي الف اشباع جي انداز ۾ آهن. هيٺ علم عروض موجب چيل هڪ مولود مثال طور ڏجي ٿو:
محمد ڏسي من ٺاريان، جنهن لاءِ اڪنڊيو آهيان،
سيد ڏسي سڪ لاهيان، جنهن لاءِ اڪنڊيو آهيان.
هي مولود، بحر رجز مثمن سالم ۾ آهي. اهڙيءَ طرح جيتوڻيڪ ڪن مولودن ۾، علم عروض وارو وزن اختيار ڪيو اٿس، پر فني سٽاءَ ڪافين واري رکي اٿس.  پاڻ ٻئي حج جي موقعي تي مديني منوره ۾ 1752ع ۾ وفات ڪيائين. کيس ڪوبه اولاد ڪونه هو.

مخدوم محمد ابراهيم ڀٽي (ڄمڻ جو سال: 1690ع):
مخدوم محمد ابراهيم ڀٽي، شاهه لطيف جو همعصر ۽ مخدوم عبدالرئوف ڀٽيءَ جو ڀاءُ هو. سال 1690ع ۾ ڄائو. کيس شريعت سان چاهه هو. پاڻ پراڻن هالن جو رهواسي هو. هڪ مذهبي ڪتاب پڻ لکيائين جنهن کي ’محمد ابراهيم جي سنڌي‘ سڏيو ويو. پنهنجي ان ڪتاب ۾، 350 مسئلا لکيائين، جنهن ۾ پنهنجي همعصرن وارن ڏوهيڙو ڪتب آندو اٿس.

مخدوم مير محمد عرف مخدوم مير پير (1685ع - 1736ع):
مخدوم مير محمد عرف مخدوم مير پير ولد مخدوم محمد زمان ’اول‘، هالا جي سهرورديه/سروري درگاهه، جنهنجو بنياد، حضرت غوث الحق مخدوم نوحؒ وڌو، جو ڇهون سجاده نشين هو. سندس ولادت سن 1099هه/86-1685ع ۾ ٿي. ڪن ڪتابن ۾ سندس ولادت جو هجري سن 1095هه پڻ ڄاڻايل آهي.
مخدوم مير محمد، شاهه لطيف جي همعصرن مان هو. شاهه لطيف جي سوانح تي لکيل ڪيترن ئي ڪتابن ۾ هالا جي مخدومن جي ساڻس اختلافن جو ذڪر ڪيل آهي. انهن سوانحي ڪتابن ۾ ’لطائف لطيفي‘، ’احوال شاهه لطيف‘ ۽ ’لطف اللطيف‘ نمايان آهن، جن مطابق مخدوم مير محمد عرف مخدوم مير پير، شاهه لطيف جو سخت مخالف هو ۽ هُن، شاهه لطيف جي ڪردار ڪشي ڪرڻ توڙي کيس جاني نقصان رسائڻ خاطر ڪيتريون ئي ڪارروائيون پڻ ڪيون.
مٿئين قصي جي بلڪل ابتڙ، هڪ ٻي راءِ، مخدوم محمد زمان ’طالب الموليٰ‘ پنهنجي خانداني روايتن جي بنياد تي پيش ڪئي آهي ته شاهه لطيف ۽ هالا جي مخدومن، خاص طور مخدوم مير محمد جي وچ ۾ ڪي به اختلاف نه هئا ۽ اختلافن جا اهي قصا محض تاريخي مغالطا آهن.
مخدوم محمد زمان ’طالب الموليٰ‘ جي تحقيق مطابق سروري درگاهه تي سماع جي محفلن جو سلسلو مخدوم نوحؒ جي زماني کان شروع ٿيو. جڏهن مخدوم مير محمد عرف مخدوم مير پير درگاهه جو سجاده نشين ٿيو ته هُن شاهه لطيف جي ڪلام کي ڳارائڻ جو سلسلو شروع ڪرايو. ان منجھان اها ڳالهه ثابت ٿئي ٿي ته مخدوم مير محمد ۽ شاهه لطيف جي وچ ۾ ڪي به اختلاف نه هئا ۽ هو ٻئي سٺا همعصر ۽ هميشه هڪٻئي جي عزت ۽ تعظيم ڪندڙ رهيا.
مخدوم مير محمد کي ڪن تاريخي ڪتابن ۾ پنج ڀاڳيو پير ۽ ڪن ۾ ڇهه ڀاڳيو پير ڪري ڄاڻايو ويو آهي، جڏهن ته سروري درگاهه جي تاريخ مطابق هو ڇهون سجاده نشين هو. پاڻ هجري سالن مطابق 50 ورهين جي عمر ماڻيائين. سندس وفات 1149هه/1736ع ۾ ٿي. ان وقت شاهه لطيف جي عمر تقريباً 47 سال هئي. 

مخدوم عبدالرحيم گرهوڙي (1739 - 1778ع):
مخدوم عبدالرحيم گرهوڙي، شاهه عبداللطيف جو همعصر هو. هو تفسير، حديث ۽ فقہ جو عالم ۽ نقشبندي طريقي جو صوفي هو. سندس مائٽ مڱريي قبيلي جا وڏا زميندار هئا. مخدوم صاحب پنهنجي ڪلام ۾ ڪٿي پاڻ کي عبد، عبدالرحيم، مڱريو ته ڪٿي وري گرهوڙي سڏيو آهي.
ڄاڻ وڃايو ٽاڻ، ڪيترن راهه گم ڪيو،
ان در مٿي، ”مڱريا“ پاڻ مَ کڻج ساڻ،
روڄاڻي راڄاڻ، آهي اٻوجھن جو.

مخدوم صاحب کي گرهوڙي ان ڪري ٿا سڏين، جو گرهوڙ جو رهاڪو هو. گرهوڙ، تعلقي ساماري (اڪڙي) ۾، پٿوري جي اسٽيشن کان ڇهه ميل پري آهي، جتي هينئر سندس عاليشان قبو آهي. چيو وڃي ٿو ته مخدوم گرهوڙي، پنهنجي همعصر عالمن کي ليکي ۾ ئي ڪين آڻيندو هو ۽ وقت جي پيرن، فقيرن ۽ ساداتن جي پرواهه نه ڪندو هو. لنواريءَ وارن بزرگن تان پڻ ٺٺوليون ڪندو هو.
هڪڙي ڀيري ڪو درويش مخدوم گروهوڙيءَ سان مليو. جڏهن مخدوم صاحب کي معلوم ٿيو ته اهو درويش، پنهنجي مرشد، سلطان الاولياءَ محمد زمان لنواريءَ واري ڏانهن ٿو وڃي، تڏهن ٺٺولي ڪندي چيائينس ته: ”يار تون پنهنجي مُرشد کي منهنجي پاران سلام ڏج ۽ پڇجانس ته ’معراج‘ خاص طرح حضرت نبي ڪريمﷺ جن لاءِ هو، يا ٻين لاءِ به آهي؟“ درويش جڏهن لنواريءَ واري بزرگ جي خدمت ۾ پهتو، تڏهن صحبت جي فيض ۽ محويت ۾، گرهوڙيءَ وارو پيغام وسري ويس. جڏهن اهو درويش موڪلائي پنهنجي وطن ڏي ٿي موٽيو، تڏهن حضرت سلطان الاولياءَ فرمايس ته: ”ابا، توکي هيڏانهن اچڻ وقت اسان ڏانهن ڪو نياپو مليو هو، سو ته تو اسان کي پهچايو ئي ڪونهي.“ هاڻي انهيءَ نياپي ڏيندڙ، ميان عبدالرحيم کي چئج ته بغداد جي خليفي لاءِ هڪ پل اڏائي وئي هئي جا اڄ ڏينهن سوڌو قائم آهي، اگرچه اها خاص ان لاءِ جوڙائي وئي هئي، تڏهن به جنهن به چاهيو ٿي، سو اڄ تائين ان مٿان لنگهي سگهي ٿو. ساڳيءَ ريت، حضرت نبي ڪريمﷺ جن پڻ معراج جي وسيلي، هن جھان کان هُن جھان تائين گويا هڪڙي پل ٺهرائي. اها پل ڊهڻ جي ئي ڪانه هئي، البت ان تان لنگهڻ جو حق ۽ شان حضور جن کي ئي هو، پر سلطان پٺيان سندس لشڪر به لنگهي سگهي ٿو ۽ انهيءَ ڳالهه ۾ ته پاڻ سلطان جو فخر آهي.“(ميمڻ صديق، 2000ع، ص: 120) اهو نياپو جڏهن مخدوم صاحب کي پهتو تڏهن اکين جا اولا لهي ويس ۽ گرهوڙ کان ڪهي، لنواريءَ ۾ آيو ۽ محمد زمان لنواريءَ جو اچي مريد ٿيو ۽ پوءِ وڏي روحاني منزل تي وڃي پهتو. پوءِ چوندو هو ته، مون کي فخر هوندو هو ته مون جھڙو عالم ملڪن ۾ ڪونه لڀندو، پر جڏهن حضرت جن جي روبرو ٿيس، تڏهن سڀ ڪجھ وسري ويو. سندن اڳيان پاڻ کي اهڙو هيچ سمجھندو هوس، جھڙو جاهل ڪنهن فاضل اڳيان.
هڪ ٻي روايت آهي ته، گرهوڙ کان 60 ميل جي مفاصلي تي ٿرپارڪر ضلعي ۾ هڪڙو مئخانو هوندو هو، جنهن ۾ هر قسم جون بڇڙايون ٿينديون هيون. ان مئخاني جو سنڀاليندڙ هڪڙو زبردست جادوگر جوڳي هوندو هو، جنهن جادوءَ جي زور ۽ ڪرتبن سان، ڪيترائي مسلمان هندو ڪري ڇڏيا هئا. مخدوم صاحب پنهنجي ويجھڙائيءَ ۾ ٿيندڙ اها ڳالهه سهي نه سگهيو، تنهنڪري ان تي حملو ڪيائين. جوڳي مارجي ويو ۽ بتخانو ڀڃي زمين دوز ڪري ڇڏيائين. ان مقابلي ۾، مخدوم صاحب به تيرن ۽ تلوارن سان زخمي ٿيو ۽ اتي ئي وفات ٿيس. وفات کان اڳ، مخدوم صاحب فرمايو هو ته: ”جي هيءَ مڙهي ڊٺي يا هوءَ مڙهي ڊٺي، ته به فتح فقير جي آهي.“ گرهوڙي صاحب جي مزار، گرهوڙ ۾ آهي. جتي سندس قبو، مير احمد خان شاهواڻيءَ ٺهرايو هو. 

مخدوم محمد صديقي قريشي:
مخدوم محمد صديقي قريشي، پنهنجي وقت جو وڏو عالم، درويش ۽ شاهه لطيف جو همعصر هو. ڪوٽڙي ڪبير (تعلقي ڪنڊياري) ۾، مخدومن جي پاڙي ۽ ’سوا لک مقام‘ جي وچ تي سندس مڪتب هو. اتي هڪ مسجد به هئي، جتي شاهه صاحب اچي ٽڪندو هو. اتي هڪ لئيءَ جو وڻ هو، جنهن کي ’ڀٽائي صاحب وارو لئو‘ ڪري سڏيو ويندو هو.  سندس قبر مخدومن واري قبرستان ۾، مخدوم يار محمد جي مقبري ۾ آهي.
      
مخدوم محمد هاشم ٺٽوي (وفات: 1761ع):
مخدوم محمد هاشم ٺٽوي شرعي ۽ فقهي علمن جو وڏو ڄاڻو، ديندار ۽ خداپرست، جيد عالم، ڪلهوڙن جي دؤر ۾ ٿي گذريو آهي. هن، دين جي خدمت ۾ ان جي اصل روح کي عوام تائين پهچائڻ ۾ تمام گهڻو ڪم ڪيو. شاهه لطيف جيئن ته راڳ جو زبردست عاشق هو ۽ اڪثر وٽس ساز ۽ راڳ جون محفلون ٿينديون هيون، ان ڪري ڪن ماڻهن جي شڪايت ڪرڻ تي، مخدوم صاحب جي اڳواڻيءَ ۾، عالمن جو هڪڙو وفد شاهه لطيف وٽ ويو. شاهه لطيف انهن عالمن کان پڇيو ته ”جيڪڏهن هڪ اهڙو سلو هجي“ جنهن مان عام ماڻهن کي فائدي پهچڻ جي اميد هجي ۽ پاڻي نه هجڻ ڪري خشڪ ٿيڻ تي اچي وڃي ته پوءِ جيڪڏهن انهي سلي يا ٻوٽي کي ڪنهن پليد تلاوَ مان پاڻي پياري تازو ڪيو وڃي ته اهو جائز آهي يا ڇڏي ڏجيس ته سڙي سڪي وڃي؟“
عالمن يڪ زبان ٿي جواب ڏنو ته ”ان وڻ کي پليد يا ناپاڪ پاڻي ڏئي جيڪڏهن عام فائدي لاءِ سائو رکيو وڃي ته اُن ۾ ڪو ڀؤ ڪونهي.“ تنهن تي شاهه لطيف وراڻيو ته ”منهنجيءَ دل ۾ حقيقي عشق جو سلو اسري رهيو آهي. جنهن کي سرسبز رکڻ لاءِ راڳ پاڻي جو ڪم ڏئي ٿو.“
اُن وضاحت کان پوءِ، ڪوٺيءَ ۾ جيڪي يڪتارا ۽ طنبورا بند پيا هئا، سي پاڻمرادو وڄڻ لڳا، ڄڻ ته ڪو ماڻهو کين وڄائي رهيو هجي. جنهن تي عالمن ۽ مخدومن کي ڏاڍو غصو آيو ۽ چيائون ته هي ڇا ٿي رهيوآهي. جو اسان جي موجودگيءَ ۾ هيءَ حرڪت ڪئي ٿي وڃِي. اسان ته شريعت جي عزت رکڻ لاءِ ساز سرود کي روڪڻ لاءِ آيا آهيون. تنهن تي شاهه لطيف فرمايو ته ان ۾ منهنجو ڪو ڏوهه ڪونهي.  توهان پاڻ وڃي ڏسي سگهو ٿا ته اهي پاڻ مرادو وڄي رهيا آهن. پوءِ عالمن سڳورن پاڻ وڃي ڏٺو ته واقعي ساز پاڻ وڄي رهيا هئا، کين وڄائڻ وارو ڪوبه ڪونه هو. کين ڏاڍو اچرج ٿيو، تنهن تي شاهه لطيف فرمايو ته، ”جڏهن عالمن هڪ وڻ جي پرورش لاءِ پليد پاڻيءَ کي جائز قرار ڏنو ته پوءِ خدا جي قدرت سان تنبورن وڄڻ شروع ڪيو ته جيئن منهنجي دل وارو وڻ تازو ۽ سائو رهي سگهي.“
مخدوم محمد هاشم، 70 سالن جي عمر ۾ سن 1174هه/1761ع ۾ وفات ڪئي. سندس مزار مڪليءَ ٽڪريءَ تي آهي.
 
مخدوم محمدي کهڙن وارو (1732ع - 1761ع) :
مخدوم محمديءَ جي ولادت، 1145هه/ ۾، پنهنجي والد جي شهادت واري سال ئي ٿي هئي. ننڍيءَ عمر ۾ ئي هوشيار ٻار ٿي پيدا ٿيو هو، پر جڏهن ’کيس تعليم لاءِ ويهاريو ويو ته هن ستن ورهين جي ڄمار ۾, قرآن شريف حفظ ڪري ورتو. سندس استاد، وقت جو مشهور عالم عبدالمعالي، جنهن کي سڀ ڪتاب لفظ وار برزبان ياد هئا، جڏهن مخدوم محمديءَ کي پڙهائيندو هو ته، شاگرد کيس اڳ ئي پڙهي ٻڌائيندو هو ۽ انهن جي تشريح به ٻڌائيندو هو، ان کان پوءِ عبارات، علم معقول، مسائل علم منقول، قرآن ڪريم جي آيتن جي تفسير ۽ تحقيق، احاديث نبوي مان ڏکيا مسئلا کانئس استاد پڇيا، جن کي فصاحت ۽ بلاغت سان استاد کي ٻڌايائين. اهو رنگ ڏسي، استاد چيو: ”هن نينگر کي خضري تعليم ۽ علم الدني الله تعاليٰ کان عطا ٿيل آهي، اسان جي تعليم جي کيس ضرورت نه آهي.“
مخدوم محمدي، مادرزاد ولي هو. عربي ۽ فارسي علم ۾ نقاد جي معيار جي فصاحت ۽ بلاغت رکندو هو. سندس وفات 1174هه ۾ کهڙا ۾ ٿي. سندس قبر کهڙن ۾ مخدومن جي قبرستان ۾ سندس والد شهيد عبدالرحمان کهڙن واري جي قبر جي ڀرسان آهي.

مخدوم عبدالله ’نرائي‘ (1737-1821ع):
مخدوم عبدالله نرئي وارو، اصل ۾، بدين ضلعي جي هڪ ڳوٺ، مانڌر ۾ ڄائو. تعليم ٺٽي ۾ ورتائين ۽ پوءِ ڪڇ هليو ويو ۽ ڳوٺ نرئي ۾ رهڻ لڳو.  هي صاحب ڪلهوڙن ۽ ٽالپرن جي دور جو باڪمال عالم ۽ شاعر ٿي گذريو آهي. هي شاهه لطيف جو همعصر شاعر پڻ هو. ڪڇ ضلعي جي ابڙاسي تعلقي ۾ ’سٿري‘ نالي هڪڙو ڳوٺ آهي، جيڪو عربي سمنڊ جي ڪناري تي آباد آهي. اتي هڪڙي ننڍڙي ورانڊي ۾ ٻه قبرون جوڙيل آهن، جن مان چيو وڃي ٿو ته، هڪڙي قبر ميين عبدالله جي آهي. سيمنٽ جون ٺهيل ساديون قبرون آهن، سٿري ڳوٺ، ڪڇ جي هيڊڪوارٽر ڀُڃ کان، الهندي طرف 92 ڪلوميٽر پري آهي. ابڙاسي تعلقي جي هيڊ ڪوارٽر ’نليا‘ کان 27 ڪلوميٽر پري آهي. هن ڳوٺ جي ويجهو ٻيو هڪڙو وڏو ڳوٺ ’ڪوٺارو‘ آيل آهي، جيڪو اوڀر ۾ 12 ڪلوميٽرن جي مفاصلي تي آهي. پاڻ اسلامي تعليم ۽ تاريخ تي 14 ڪتاب لکيائين. جن ۾، ڪنزالعبرت، 1175هه ۾ لکي پورو ڪيائين، ان کان سواءِ سندس ٻيا ڪتاب بدرالمنير، قمرالمنير، غذوات، خلفاءِ راشدين، قصص الانبياءَ، خزانااعظم، خزانة الابرار، خزانة الروايات، تنبيہ الغافلين، معيار سالڪان طريقت، نورالابصار، هفت بهشت ۽ تفسير يوسف. انهن ۾ نعتيه بيت به ملن ٿا. جنهن ۾ ڪتاب قمرالمنير سڄو ’ن‘ قافيه جو آهي. ان ۾ معراج جو واقعو بيان ڪندي براق جي واتان چوايو اٿس ته:
جي گهڻو سياڻا گوهر، اي دادلو ڏئين،
مولي سندو محبوب جو، سو سڀئي سڃاڻن،
اکين تي آءٌ کڻان پيزارون پرين.

ڪتاب غذوات ’الف اشباع‘ ۾ آهي، جنهن ۾ پاڻ سڳورنؐ جي ساراهه ڪندي چوي ٿو ته:
ورنہ سندي واکاڻ جي ناهه نهايت ڪا،
آهي آڳاندو عاجزين منجھ دين ۽ دنيا.

ان کان سواءِ، سنڌي ادب جي تاريخ ۾ پاڻ اُهو پهريون شاعر ۽ اديب ٿي گذريو آهي. جنهن حضرت امام حسينؓ جي شهادت جو قصو، سنڌيءَ ۾ لکيو آهي. مطلب ته مخدوم صاحب نه صرف هڪ باشرح ۽ پرهيزگار بزرگ هو، پر پاڻ مذهبي ادب جي هر صنف تي تحقيقي ڪتاب لکيا اٿس، جنهن مان سندس عظمت جو اندازو لڳائي سگهجي ٿو. پاڻ 1821ع ۾ وفات ڪيائين.

مخدوم عبدالله ’واعظ‘ (1736ع - 1763ع) :
مخدوم عبدالله عرف ميان موريو، ميان عبدالقادر جو فرزند هو. ميان عبدالقادر، مخدوم ابوالحسن جو سڳو سؤٽ هو ته، هڪٻئي جا ڀيڻويا به هئا. اهڙيءَ ريت مخدوم عبدالله ’واعظ‘، مخدوم ابوالحسن جو ڀاڻيجو هو. شاهه لطيف جو همعصر هو. ديني تعليم، مخدوم ابوالحسن کان حاصل ڪيائين. سندس استاد، مخدوم ابوالحسن جو ساڻس ڏاڍو پيار ڪندو هو، جنهن پنهنجي جيئري ئي کيس پيش اماميءَ جي پڳ ٻڌرائي هئي. 1150هه (1736ع) ۾ سندس ولادت ٿي ۽ 1177هه (1763ع) ۾ وفات ڪيائين. عام طرح وعظ به ڪندو هو. انهيءَ ڪري کيس ميان عبدالله واعظ ڪري سڏيندا هئا. ’ڪنزالعبرت‘، ’بدرالمنير‘ وغيره ڪتاب ڏانهس منسوب آهن، پر اهي دراصل مخدوم عبدالله نرئي واري جا تصنيف ٿيل آهن. هڪ ٽيهه اکري به ڏانهس منسوب ملي ٿي، جيڪا محترم ڊاڪٽر نبي بخش خان بلوچ جي ڪتاب ٽيهه اکريون، ڀاڱو پهريون ۾ نقل ڪيل آهي، ان مان هڪ بيت نموني طور هيٺ ڏجي ٿو.
دائم درماندن تي، نرمل نظر ڪريج،
اوکي ويل اڙين کي، راحم تون رسيج،
سڻي منهنجا سڏڙا، واهر ٿي وريج،
حسني منجهان هيج، ڪا مدد ڪر مريد سان.

مخدوم غلام محمد بُگائي:
مخدوم غلام محمد بُگائي، شاهه لطيف جو همعصر هو. وڏو عالم فاضل ۽ عاشق رسول هو. سندس چيل مولود، معجزا ۽ مداحون سڄيءَ سنڌ ۾ مشهور آهن.
’بگائي‘، تعلقي موري جو ويٺل هو. سندس ولادت، ٻارهينءَ صديءَ هجريءَ جي بلڪل آخر ۾ ٿي. پاڻ 1182هه/69- 1768ع کان ڪجھ پوءِ وفات ڪيائين. سندس مزار شاهه پور جھانيان لڳ قبرستان ۾ سيد محمود شاهه جهانيان جي مقبري جي ڏکڻ طرف آهي.
جڏهن نور محمد ڪلهوڙي، مخدوم عبدالرحمان کي سن 1145هه/1732ع ۾ شهيد ڪرايو، ته مخدوم بگائيءَ سندس شهادت تي درد ڀريو مرثيو لکيو، جنهن ۾ شهادت جو واقعو نهايت درديلي انداز ۾ بيان ڪيائين. ميان نور محمد ڪلهوڙي تي ڇوهه ڇنڊيندي کيس خوب ننديائين. اهو مرثيو محمودآباد (لڳ موري) ۾ جمع نماز کان پوءِ مسجد ۾ نور محمد ڪلهوڙي جي روبرو پڙهيائين. کيس مخاطب ٿي چيائين:
(مخدوم شبير احمد، پروفيسر، (2005ع)، ’تذڪره مخاديم کهڙا شريف‘، 

مخدوم بگائيءَ مٿئين مرثيي کان سواءِ، پاڻ سڳورنﷺ جي ولادت بابت هڪ ڊگهو نظم لکيو ۽ ’قصيده برده شريف‘ جي منظوم شرح لکي. ڪيترائي معجزا، مولود ۽ ٻيو نعتيه ڪلام لکيائين. سندس ڪلام ۾ سيرت نگاري ۽ ڪردار نگاريءَ جا نهايت اعليٰ نمونا ملن ٿا. ڪيترن ئي هنڌن تي اندروني قافين سان، نظم ۾ وڏي خوبصورتي پيدا ڪئي اٿس. واقعاتي شاعريءَ ۾ مٿي ذڪر ڪيل مرثيو شاهڪار جي حيثيت رکي ٿو. سندس ڪلام ۾ شاعراڻيون خوبيون به آهن، ته رواني، رنگيني، دلڪشي ۽ اثر انگيزي به ملي ٿي. سندس نعتيه ڪلام جي سٽ سٽ مان عشقِ رسول جو جذبو نمايان نظر اچي ٿو. سندس ڪلام مان نمونو ڏجي ٿو:
ابر عنايت، ڪڪر ڪرامت، سمنڊ سخاوت، امن علامت،
ماهه ملاحت، سونهن صلابت، ورهه وصالت، ڏنس ڏاتارا.


مخدوم صابر ولهاري:
مخدوم صابر ولهاري هڪ وڏو عالم، درويش ۽ نقشبندي طريقي جو مُرشد هو. مخدوم صابر سان شاهه لطيف جي ملاقات تڏهن ٿي، جڏهن شاهه صاحب سفر ۾ هو ۽ مخدوم صاحب پنهنجي تر ۾، شاهه لطيف جي آمد جو ٻُڌي ساڻس ملاقات لاءِ آيو. مخدوم صاحب سان گڏ، سندس هڪ شاگرد  ۽ مريد ملا حسين پڻ هو. مخدوم صابر ولهاريءَ جو مقبرو ٽنڊي الهيار کان ميرواهه روڊ تي 28 ڪلوميٽرن جي مفاصلي تي شيدي هوٽل اسٽاپ کان لڳ اولهه طرف تعلقي ۽ ضلعي ٽنڊي الهيار ۾ آهي، مزار جي سامهون عالم بلوچ فارم هائوس آهي، جيڪو هن وقت زرداري فارم هائوس سڏجي ٿو، ميان صابر ولهاريءَ جي مزار جي چؤطرف پراڻيون ڊٺل قبرون جهجھي تعداد ۾ آهن.

مخدوم ضياءُ الدين (1091هه/1677ع –114هه/1757ع):
مخدوم ضياءُ الدين بن مخدوم هارون بن مخدوم عجائب بن مخدوم الياس 1091هه/1677ع ۾، سنڌ جي قديم شهر جوڻ ۾ ڄائو هو. هو حضرت شيخ شهاب الدين سهرورديءَ جي اولاد مان هو ۽ سهروردي مسلڪ رکندو هو. شاهه لطيف جو همعصر هو.
مخدوم ضياءَ الدين، ٺٽي جي مشهور عالم ۽ فاضل مخدوم عنايت الله کان تعليم حاصل ڪئي. علم جي تحصيل ڪرڻ کان پوءِ مخدوم ضياءَ الدين پنهنجو مدرسو کوليو. سنڌ جو يگانو عالم ۽ بزرگ هستي، مخدوم محمد هاشم ٺٽوي به سندس شاگردن ۾ اچي شامل ٿيو.
1171هه مطابق 1757ع ۾ اَسي (80) ورهين جي ڄمار ۾ گذاري ويو. سندس فرزند ميان يار محمد ۽ سندس پوٽو ميان غلام محمد به وڏن جي نقشِ قدم تي هلي، وڏي مان ۽ مرتبي وارا ٿيا.
مخدوم ضياءُ الدين جو سنڌي ٻوليءَ ۾ لکيل ڪتاب: ’مخدوم ضياءَ الدين جي سنڌي‘ آهي، جنهن ۾ هن نه رڳو وضوءَ ۽ نماز جا مسئلا سمجھايا آهن، پر ٻيا به ڪيترا مسئلا، عقيدا ۽ فرض بيان ڪيا اٿس. مثال:
ڏهن ورهن جو جي ٿئي ته مر اُن ماري،
ننڍي کي نماز لاءِ چابڪ چکائي.

مخدوم ضياءَ الدين وٽ لفظن جو ذخيرو، لب ۽ لهجو، ضميري پڇاڙيون لاڙي لهجي واريون آهن. مخدوم صاحب، ٺٽي جو رهاڪو هو. اُن وقت علمي حلقن جي گفتگو جو انداز ۽ لفظ ڪهڙا به هئا، پر هن صاحب پنهنجي ’سنڌي‘ نج لاڙي لهجي ۾ لکي آهي.
هنج هڪلج اُن کي، جي اُو ٿئي اُمارو.

مخدوم صاحب جي، الف اشباء واري مذهبي حوالي سان شاعري، به ججھي انداز ۾ ملي ٿي، جنهن ۾ نماز جي فرضن، سنتن ۽ واجبن کان سواءِ قضا، وضوءَ، غسل وغيره لاءِ به سمجھايل آهي. جيئن هيٺين سٽن ۾ ڏنل آهي. سندس تربت جو ذڪر نٿو ملي.
جي نه رسين امام کي، ته ڇڏج سنتا،
ڪج اقتدا امام سين، فرض کي رسجا،
ري فرض سنت کي قضا ناهي روا،
ڏني انهي قول تي عالمن فتويٰ.

مدن ڀڳت:
مدن ڀڳت، شاهه لطيف جو محبتي ۽ سنگتي هو. هن جو تعلق، ڪوٽڙي مغل سان هو ۽ سندس وقت گهڻو ڪري، شاهه لطيف سان گڏ گذرندو هو. مدن ڀڳت، ويدانت جو وڏو ودوان هو ۽ سندس خاص خوبي اها هوندي هئي ته هو وڏو حاضر جواب هوندو هو. هن کي احترام ۽ عزت مان ’مدن‘ جي نالي سان پڻ ياد ڪيو ويندو آهي. مدن، هڪ سٺو شاعر به هو ۽ ڪيترائي دفعا شاهه لطيف جي پڇيل سوالن جا جواب شعرن ۾ ڏيندو هو. سندس شاعريءَ ۾، دنيا جي فاني هجڻ ۽ آخرت بابت خيال شامل آهن. هن جي شاعريءَ ۾ تصوف ۽ ويدانت جو به رنگ نظر اچي ٿو. سندس زندگيءَ بابت وڌيڪ احوال نه ٿو ملي.

مرزا تقي:
مرزا تقي، ٽکڙ جي قديم شهر جو ويٺل هو ۽ نواب  حفظ الله خان جي مصاحبن مان هو. مير علي شير قانع      ’مقالات الشعراءِ‘ ۾، فارسي شاعر جي حيثيت سان سندس ذڪر ڪيو آهي، پر سندس سنڌي غزل جو نمونو به مليو آهي. هڪ بيت نموني طور ڏجي ٿو:
اچي محبوب گهر پيهي، پريان پوءِ ٿئي اجل پيدا.

مولوي عبدالخالق:
مولوي عبدالخالق، شاهه لطيف جو همعصر ۽ ٺٽي جو ويٺل هو.  هو، مخدوم محمد هاشم ٺٽويءَ جو شاگرد ۽ مريد هو. سندس ولادت ۽ وفات جون تاريخون نٿيون ملن. پنهنجي استاد جي پيروي ڪندي، 1744ع ۾، سنڌي ٻوليءَ ۾ مذهبي ڪتاب ’مطلوب المؤمنين‘ نظم ۾ لکيائين. وڌيڪ احوال نٿو ملي.
منجهه تحقيق مسئلي جي مون پڻ وس ڪيو،
پر انسان انهيءَ حال سين، آهي نسيان ڀريو. 


مولوي محمد حسن:
مولوي محمد حسن، شاهه لطيف جو همعصر هو. سن 1177 هه / 1763ع ۾، فارسي ڪتاب ’قصص الانبياء‘ جو سنڌي نظم ۾ ترجمو ڪيائين. احوال وڌيڪ نٿو ملي.
خالق مڪيون خبرون، سچي سيد ڏانهن،
پر ڪين سمجهن تن کي، جي اُمي عواما.

ميان محمد صادق نقشبندي ٺٽوي:
ميان محمد صادق نقشبندي، ٺٽي جو هڪ وڏو عالم ۽ صوفي بزرگ هو. پاڻ مخدوم معين ٺٽويءَ جو شاگرد ۽ خواجه محمد زمان لنواري واري جو استاد هو. ميان محمد صادق، فارسيءَ جو وڏو ڄاڻو هو. مير علي شير قانع ’تحفته الڪرام‘ ۾ کيس ’جامع فنون ڪمال ظاهري و باطني‘ ڪري لکيو آهي. ميان محمد صادق نقشبندي، شاهه لطيف جو معتقد ۽ مريد ٿيو ۽ سندس اها ارادتمندي آخر تائين قائم رهي. هن پوءِ، شاهه لطيف جي چوڻ تي، شاهه حبيب جي وفات (سن 1144هه) ۽ شاههڪريم جي درگاهه جي تعمير (سن 1165هه) جون ابجد جي حساب سان فارسيءَ ۾ سهڻيون تاريخون ڪڍيون. سندس ولادت ۽ وفات جي تاريخ نٿي ملي.

ميان نور محمد وائيءَ وارو:
ميان نور محمد وائيءَ وارو، شاهه لطيف جو استاد هو، جنهن وٽ شروع ۾ الف-ب پڙهيائين. اهو هالن جي ڀٽي بزرگن جي خاندان مان هو، پر هالا ڇڏي اچي، وائيءَ جي ڳوٺ ۾ رهيو ۽ اهو ڳوٺ اڏيري لال جي لڳو لڳ آهي. ڊاڪٽر بلوچ صاحب مطابق، جڏهن شاهه صاحب اچي ڀٽ کي وسايو ته ميين نور محمد کي پڻ سڏي اتي کيس اوطاق ليڪي ڏنائين ۽ ڀٽ تي پاڻ وٽ رهايائين. سندس ڄم ۽ موت جي ڄاڻ ملي نه سگهي آهي. 
مير غلام محمد فقير:
مير غلام محمد فقير، خيرپور جي ميرن سان تعلق رکندڙ، سنڌي بيت ۽ ڪافيءَ جو سٺو شاعر ۽ شاهه لطيف جي رسالي جو حافظ هو.
مير غلام محمد جو والد، مير غلام حسين خان پڻ اردو ۽ فارسيءَ جو سٺو شاعر هو. مير غلام محمد جو جنم ڳوٺ ’ٽالپر وڏا‘ ۾ ٿيو. ننڍي هوندي کان ئي کيس فقيرن سان گڏ رهڻ جو موقعو مليو. جوانيءَ ۾ ڀٽ شاهه  تي وڃي، لائق فقير جو طالب ٿيو ۽ سڄو وقت ذڪر ۽ فڪر ۾ گذارڻ لڳو. انهيءَ دوران ئي هن شاهه جي رسالي جو حفظ ڪيو. مير غلام محمد ’فقير‘، 9 جمادي الاول 1363هه/1844ع ۾ وفات ڪئي. سندس مزار ٽالپر وڏا (ضلعو خيرپور) ۾ آهي. 

مير نجم الدين بکري ’عزلت‘:
مير نجم الدين بکري بن محمد رفيق رضوان، مخدوم محمد معين ٺٽويءَ جو شاگرد ۽ ڀاڻيجو هو. جيئن ته مخدوم محمد معين کي اولاد ڪونه هو، ان ڪري مير نجم الدين کي پٽ ڪري پاليائين. سندس تعليم ۽ تربيت تي خاص ڌيان ڏنائين. مير نجم الدين، نهايت باڪمال بزرگ هو ۽ شاهه لطيف جو همعصر هو. هُو ديني تعليم ۾ ڀڙُ هئڻ سان گڏ، سٺو شاعر پڻ هو ۽ ’عزلت‘ تخلص رکيو هئائين. ’ديوان عزلت‘ سندس يادگار ڪتاب آهي.
پنهنجي استاد، مخدوم محمد معين جي زندگيءَ ۾ ئي مدرسي جو ڪاروبار نهايت خوش اسلوبيءَ سان سنڀاليندو هو، سندس ڪافي تصنيفون آهن. انهن مان هڪ، ’رسالو يڪ روزي‘ نالي سان آهي، جيڪو رسالي جي جواب ۾ تحرير ڪيل آهي. هن رسالي ۾، مختلف علم بيان ڪيل آهن ۽ هڪ ئي ڏينهن ۾ لکيو ويو هو. مير صاحب، علم جي ان درجي تي پهتو هو جو، وقت جي وڏن عالمن جي تصنيفن جي رد ۾ مدلل تحرير آڻي، عالمن کي حيران ڪري ڇڏيندو هو.
مخدوم محمد معين ۽ مخدوم هاشم ٺٽويءَ جا پاڻ ۾ علمي ۽ نظرياتي بحث مباحثا هلندا هئا. مخدوم محمد معين، سني هوندي به، اهل بيت ڪرام جو تمام گهڻو احترام ڪندو هو ۽ محرم ۾ ماتم به ڪندو هو. ان جي سمجهاڻيءَ لاءِ مخدوم محمد هاشم، ’عدم جواب ماتم حسين‘ لکيو. ان کي جواب مير نجم الدين ’عزلت‘ ڏنو. اهو رسالو پير سائين جهنڊي واري جي ڪتب خاني ۾ محفوظ هو. مير نجم الدين، 1160 هه/1747ع ۾ وفات ڪئي. شاهه لطيف جي صحبت ۾ ڪافي وقت رهيو.

ميون شاهه عنات رضوي:
ميون شاهه عنات الله رضوي ولد شاهه نصيرالدين، ڪلهوڙن جي دؤر ۾ سنڌ جو ناليوارو شاعر ۽ صوفي بزرگ ٿي گذريو آهي. سندس وڏا اصل بکر يا روهڙيءَ جا ويٺل هئا. سندس وڏو ڏاڏو، سيد علاؤالدين بکري، بکر مان لڏي، نصرپور ۾ آيو. شاهه عنات جي ولادت نصرپور ۾، سن 35-1030 هه / 26-1621ع جي وچ واري عرصي ۾ ٿي. وقت جي دستور موجب فارسي تعليم مدرسي مان حاصل ڪيائين. سندس روحاني استاد، ’شاهه خير الدين‘ سکر وارو هو، جيڪو سندس والد جو پڻ مرشد هو. شاهه عنات کي پيري مريدي ورثي ۾ ملي.
پاڻ سنڌي ٻوليءَ جو عمدو شاعر هو. هي سنڌ جو پهريون شاعر آهي، جنهن جو مڪمل رسالو ملي ٿو. سندس ڪلام جو مڪمل متن، ڊاڪٽر نبي بخش خان بلوچ صاحب ترتيب ڏنو ۽ سنڌي ادبي بورڊ اُن متن کي شايع ڪيو. سندس رسالي ۾ بيتن سان گڏ وايون پڻ شامل آهن. سندس شاعريءَ ۾ پرهيزگاري، موت، قبر ۽ نيڪ ڪمن جي تلقين ڪيل آهي. ان کان سواءِ تصوف، حسن ۽ عشق، هجر ۽ وصال جا مضمون پڻ سندس شاعريءَ ۾ شامل آهن. 
شاهه لطيف جڏهن اڃا جوانيءَ ۾ پير پاتو هو ته ’ميون شاهه عنات‘ پوڙهو ٿي چڪو هو. جيتوڻيڪ هو شاهه صاحب کان عمر ۾ گهڻو وڏو هو، پر ٻنهيءَ جي وچ ۾ محبت جو رشتو هو ۽ شاهه لطيف ساڻس ملڻ لاءِ ڪيترائي ڀيرا نصرپور ويو. شاهه لطيف تي شاهه عنات جي ڪلام جو وڏو اثر ٿيو، جيڪو شاهه لطيف جي شاعريءَ مان واضح انداز ۾ پرکي سگهجي ٿو: 
چنڊ تنهنجي بات، مون کي آهي من ۾،
الله لڳ، عنات چئي، تون اڇو ۾ رات،
تن جنهن جي تات، سي ڏسي تون ڏيکار مون.
	                	(شاهه عنات - سر کنڀات)
چنڊ تنهنجي ذات، پاڙيان تان نه پرينءَ سين،
تون اڇو ۾ رات، سڄڻ نت سوجهرا.

(شاهواڻي، غلام محمد، (2005ع)، ’شاهه جو رسالو‘، سُر کنڀات، داستان 1، بيت 13، ص: 134)
ميين شاهه عنات جي وفات، ميان يار محمد ڪلهوڙي جي دؤر ۾، اندازً سن 1120هه-1125هه واري عرصي ۾ قرار ڏئي سگهجي ٿي، انهيءَ لحاظ سان وفات وقت سندس عمر اندازً نوي سال کن هئي. سندس هڪ عالي شان مقبرو هن وقت ٽنڊوالهيار کان تنڊو آدم روڊ تي، ٽنڊي الهيار کان 4 ڪلوميٽر جي مفاصلي تي شاهه پور رضوي اسٽاپ آهي، جنهن کان ڏيڍ ڪلوميٽر اڀرندي طرف تعلقي جھنڊي مري ۽ ضلعي ٽنڊي الهيار ۾ آهي.

ميون عيسيٰ:
ميون عيسيٰ، شاهه لطيف جو وڏو همعصر هو ۽ يارهين صديءَ هجريءَ جي آخر ۽ ٻارهين صدي هجريءَ جي شروع ۾ ٿي گذريو آهي. اتر کان درياءَ رستي، مرشد سان گڏ هيٺ لاڙ ڏانهن ٿي آيو. جڏهن ٻيڙي کاڻوٽ وٽ بيٺي، ته مرشد چيس ته تنهنجي رهائش اِتي آهي. ان کان پوءِ اُتي رهي پيو، پوءِ سندس مريد، جيڪي ذات جا کوکر هئا، کيس لڏائي پنهنجي ڳوٺ وٺي ويا. جيڪو ملاڪاتيار ۽ سيد پور ٽڪر واريءَ جي وچ تي آهي. ان کان سواءِ، ڪلهوڙا به سندس مريد هئا. سندس مزار نور واهه جي کاٻي ڪَپَ تي ڳوٺ جمال شورو کان ڏيڍ ڪلوميٽر ڏکڻ طرف ۽ ملاڪاتيار کان اڍائي ڪلوميٽر ڏکڻ جي مفاصلي تي ديهه ڪس، يونين ڪونسل ملاڪاتيار تعلقي بلڙي شاهه ڪريم ضلعي ٽنڊي محمد خان ۾ آهي. طريقت جي لحاظ کان هو قادري طريقي جو هو. سندس سنڌي تصنيف ملي آهي. جنهن کي ’ميين عيسيٰ جي سنڌي‘ چيو وڃي ٿو. سندس ڪلام پختو ۽ ميٺاج وارو آهي. جنهن جي مضمون ۾ تصوف ۽ معرفت جو ذڪر ڪيو اٿس. ان کان سواءِ سندس ڪلام ۾ هجر ۽ وصال جو ذڪر به دلگداز انداز ۾ بيان ٿيل آهي.  جنهن مان نموني طور پيش ڪجي ٿو. سندس وڌيڪ ذڪر نٿو ملي.
سڪ ساهيڙي جن جي، سي اڪثر اسهيون،
ڪونجون قطارون ڪري، راتين روهه رميون،
ان پر اڏاڻيون، جيئن ڪل نه پيئي پکڻين.

ميون محمد صلاح بن ميون محمد عارف:
ميون محمد صلاح، مٽياريءَ جو هڪ وڏو عالم هو. پاڻ فارسيءَ جو عالم ۽ مولانا جلال الدين روميءَ جي مثنويءَ جو وڏو ڄاڻو هو. کيس شاهه لطيف سان خاص محبت ۽ عقيدت هئي، تنهن ڪري شاهه لطيف جو معتقد ۽ مريد ٿي،  سفر ۾ هميشه ساڻس گڏ رهندو هو ۽ روزانو مثنويءَ جو وعظ ڪندو هو. شاهه لطيف وٽ سندس وڏي عزت هئي ۽ کيس ’خليفو محمد صلاح‘ جي نالي سان سڏيندو هو. سنڌيءَ ۾ سندس جوڙيل بزغل جا ڪلما، ’محمد صلاح جي سنڌي‘ جي نالي سان مشهور ٿيا. ڊاڪٽر نبي بخش خان بلوچ، ميين محمد صلاح جي اولاد وٽ هلندڙ هڪ روايت بيان ڪئي آهي، جنهن مطابق ميين محمد صلاح، شاهه لطيف جي سير سفر تي ٻڌل هڪ سفرنامو پڻ لکيو، جيڪو بعد ۾ ضايع ٿي ويو. سندس وڌيڪ ذڪر ڪتابن ۾ نه ٿو ملي.

ميون محمد مبين ٿرائي:
ميون محمد مبين ٿرائي، شاهه لطيف جو همعصر هو ۽ پنهنجي وقت جو وڏو عالم، فاضل ۽ سنڌ جي عالم ۽ مبلغ مخدوم محمد هاشم ٺٽويءَ جو دوست هو. سانگهڙ ضلعي ۾ چوٽياريون واري درس گاهه سندس ئي قائم ڪيل هئي. شاهه لطيف اڪثر سانوڻ ۾ وٽس ويندو هو. هڪ ڀيري ماني کائي ڳالهين ۾ ويٺا ته گهڻي دير تائين ويٺا رهيا. جڏهن شاهه لطيف موڪلائڻ لاءِ اٿيو ته مبين ٿرائيءَ چيو ته: ”جُهڙ ڦُڙ آهي ترسي پئو“. شاهه لطيف جواب ۾ هيءَ مصرع چئي جيڪا سر رامڪلي جي هڪ بيت جي آهي:
”ردا جا رضا جي سا اوڇڻ آديسين“
تنهن کان پوءِ شاهه صاحب موڪلائي روانو ٿيو. 

نور محمد خسته:
 قديم قلمي بياضن ۾، نور محمد ’خسته‘ جو نالو ڏسڻ ۾ اچي ٿو، پاڻ وسي شهمير شاهه جو ويٺل هو، هيءُ شاعر، ٻارهين صدي هجريءَ واري دؤر جو آهي. وسي شهمير شاهه کي اڳي ’ٽکڙ‘ پڻ چيو ويندو هو. سندس زمانو 1130هه/1718ع جو آهي. موجوده ڄاڻ موجب سندس قبر، شاهه ميران جي قبرستان ۾ آهي. هي قبرستان وسيع ملوڪ شاهه (ٽکڙ) کان لڳ ڀڳ 2 ڪلوميٽر اُتر اولهه طرف آهي، جنهن جي ايراضي اندازً 25 ايڪڙ آهي. مخدوم محمد هاشم ٺٽويءَ جو شاگرد ۽ شاهه لطيف جو همعصر هو. سندس سنڌي غزل جو فارسيءَ ۾ لکيل نمونو مليو آهي. سنڌي غزل جو هي پهريون نمونو سمجھيو وڃي ٿو. سندس ان غزل مان هڪ شعر هيٺ ڏجي ٿو:
تا برافگندي از رخ تو نقاب،
حشر ٿيو آفتاب لايو تاب.

 
 شاهه لطيف جي شاعري ۽ فڪر ۾ انهن بزرگن ۽ دوستن جو اثر وڏو هو، جن مان ڪيترن ئي پنهنجي زندگي ۾ شاهه لطيف سان روحاني تعلق رکيو ۽ سندس شاعري کي سمجھڻ ۾ مدد ڪئي. ان ۾ فني، مذهبي، ۽ فلسفي لحاظ سان شاهه لطيف جي شاعري کي نئون رنگ، رنگيني ۽ اثر پذيري ملي.


 شاھ لطيف جا سنڌ کان ٻاهر جا متقدمين ۽ مشائخ

بُلهي شاهه (1680ع - 1757ع):
پنجابي ٻوليءَ جو مشهور شاعر بُلهي شاهه، جو اصل نالو عبدالله شاهه هو. عبدالله شاهه 1680ع ڌاري بهاولپور جي ڳوٺ اُچ شريف ۾ پيدا ٿيو. (بهالپور تن ڏينهن ۾ سنڌ جي حدن ۾ هو ۽ سنڌ ۽ پنجاب تي مغلن جو راڄ هو) سندس پيءُ جو نالو شاهه محمد درويش هو.

بابا فريد گنج شڪرؒ  (1173ع - 1275ع):
حضرت بابا فريد، گنج شڪرؒ، اٽڪل 569هه بمطابق 1173ع ۾ حضرت جمال الدين سليمان جي گهر ۾ ڳوٺ کتوال ضلعي ملتان ۾ پيدا ٿيو. پيءُ ماءُ سندس نالو مسعود رکيو، فريد الدين سندس لقب آهي، پرعام طور کيس بابا فريد گنج شڪر جي نالي سان ئي سڏيو ويندو آهي.


مهامتي پراڻ ناٿ (1618ع - 1694ع):
مهامتي پراڻ ناٿ، 6-آڪٽوبر، 1618ع ۾، ڪاٺياواڙ جي سمن جاڙيجن جي شهر، نوا نگر (ڄام ننگر-گجرات-هندستان) ۾ ڄائو. سندس اصل نالو، مهر راج هو. سندس پيءُ، ڪيشو ٺاڪر ڪاٺياواڙ جي رياست، ڄام نگر جو ديوان (وڏو وزير) هو. سندس ماءُ جو نالو، ڌن ٻائي هو جيڪا سنڌياڻي هئي، جنهن ڪري سندس مادري زبان سنڌي هئي.

پير صدرالدين (1290ع - 1409ع):
پير صدرالدين، 689هه بمطابق 1290ع ۾، قديم سنڌ جي شهر، اوچ شريف ۾ ڄائو هو. اسماعيلي مسلڪ جي ٽيهين امام سيد اسلام شاهه جي زماني ۾، قديم سنڌ ۽ گجرات ۾ اسماعيلي عقيدي جو داعي مقرر ٿيو. سنڌ ۾ سندس دعوت جو مرڪز، لاڙ جي بستي ڪوٽڙي الهرکئي شاهه ۾ قائم ڪيائين.
پير صدرالدين 1409ع ۾ وفات ڪئي، سندس مزار، اوچ شريف جي ويجهو، تندره محمد پناهه کان ڏهن ڪلوميٽرن جي پنڌ تي محمد آبناد بستيءَ ۾ آهي.

ڀڳت ڪبير (1440ع - 1518ع):
هندي شاعريءَ جي قديم ۽ نامياري شاعر، ڀڳت ڪبير جي ڄمڻ ۽ وفات جا سن جيتوڻيڪ تاريخ ۾ مستند طور محفوظ نه آهن، پر تنهن هوندي به سندس زمانو 1440ع کان 1518ع تائين شمار ڪيو وڃي ٿو. سندس ڄمڻ بابت روايت آهي ته هو برهمڻ بيوهه جي پيٽان ڄائو هو، جنهن پنهنجي لڄ رکڻ لاءِ کيس بنارس ويجھو هڪ تلاءَ جي ڀرسان ڦٽو ڪيو هو، جتان هڪ مسلمان ڪورِي کيس کڻي ورتو، ۽ اولاد وانگر پالي تاتي وڏو ڪيائين.

حسين بن منصور حلاج: (858ع-922ع)
فارسيءَ جي مشهور صوفي ۽ مصنف حسين بن منصور حلاج جو جنم، 244 هه مطابق 858ع ۾، ايران جي اتر اوڀر ۾، ڳوٺ ’الطور‘ ۾ ٿيو، جيڪو شيراز کان ست ميل پري هو. سندس پورو نالو ’ابوالمغيث الحسين بن منصور الحلاج‘ هو. سندس والد جو نالو، منصور ۽ ڏاڏي جو نالو مسميٰ هو. 


خواجه غلام فريد (1845ع - 1901ع):
خواجه غلام فريد فاروقي ولد خدابخش، 26 ذوالقعد 1261هه مطابق 26 نومبر، 1845ع ڌاري اڱاري ڏينهن منگلوٽ، ضلع ملتان ۾ ڄائو. سندس نالو خورشيد عالم رکيو ويو پر ساڳيءَ تاريخ تي فريدالدين گنج شڪر جو پڻ جنم  ٿيو هو، انڪري سندس نالو مٽائي، پوءِ غلام فريد رکيو ويو. 




دادو ديال (1544ع - 1604ع):
دادو ديال جو اصل نالو دائود يار هو. هُو، 1544ع ۾ پيدا ٿيو. ڪي مؤرخ کيس برهمڻ ته ڪي پڃارو ته وري ڪي موچي چون ٿا. چون ٿا ته هُو، احمد آباد ۾ لوڌي رام نالي هڪ برهمڻ کي سانڀر نديءَ ۾، هڪ صندوق ۾ لڙهندي مليو ۽ هن ئي کيس پاليو. دادوءَ جي گروءَ جي نالي جي ڄاڻ نٿي ملي. اهڙيون روايتون به آهن ته خود ڌڻيءَ کيس بشارت ڏني.



رحمان بابا (1653ع - 1706ع):
پشتو ٻوليءَ جي تمام وڏي صوفي شاعر، رحمان بابا جو پورو نالو عبدالرحمان ولد عبدالستار هو. هُو، 1042هه بمطابق 1653ع ۾ پشاور کان الهندي پاسي پنج ميل پري ڪوهستان ڏانهن ويندڙ روڊ ويجھو، هڪ ڳوٺ ’بهادر ڪلي‘ ۾ پيدا ٿيو. تاريخدان، سندس ڄمڻ ۽ وفات جي سنن بابت اختلاف رکن ٿا، رحمان بابا جي ڄمڻ ۽ وفات جون مستند تاريخون نٿيون ملن، پر ايترو چئي سگهجي ٿو ته، هن شاهجھان، اورنگزيب عالمگير ۽ شاهه عالم جا دؤر ڏٺا.


محي الدين ابن عربي: (1165ع–1240ع)
محي الدين ابن عربي، اسلامي دنيا جو عظيم فلسفي، صوفي بزرگ، روحاني پيشوا ۽ شاعر هو. سندس اصل نالو    ’ابو عبدالله محمد بن علي بن محمد بن عربي الحاتمي الطائي‘ هو، پر اسلامي تصوف جي دنيا ۾ کيس ابن عربيءَ جي نالي سان سڃاتو وڃي ٿو. ان کان سواءِ ’محي الدين‘ (دين کي قوت بخشيندڙ/زندهه ڪندڙ) ۽ ’الشيخ الاڪبر‘ (عظيم استاد) سندس لقب آهن.


مولانا جلال الدين رومي (1207ع-1273ع):
مولانا جلال الدين رومي، فارسي زبان جو مشهور شاعر ۽ وڏو صوفي بزرگ هو. سندس ولادت، 604 هه مطابق 1207ع ۾ ايران جي شهر، بلخ ۾ ٿي. بلخ شهر هاڻي اتر افغانستان جي صوبي بلخ ۾، ’وزيرآباد‘ جي نالي سان مشهور آهي. سندس اصل نالو جلال الدين هو پر اڳتي هلي مولانا روميءَ جي نالي سان مشهور ٿي ويو. کيس ’مولاءِ روم‘ به ڪوٺيو ويندو آهي. سندس والد جو نالو بهاءُ الدين هو، جيڪو هڪ وڏو عالم ۽ صاحب دين بزرگ هو، پر ٻين عالمن ۽ وقت جي بادشاهه، علاءُ الدين ’خوارزم‘ جي مخالفت جي ڪري، هُو پنهنجو وطن ڇڏي، (ترڪي) ’قونيه‘ ۾ وڃي رهيو. ان وقت مولانا روميءَ جي عمر 12 سال هئي.

ميران ٻائي (1498ع - 1546ع):
هندي ٻوليءَ جي عظيم شاعره، ميران ٻائي، راجپوتانه (هندستان) جي رياست، ميڙتا جي راجا يرم ديو جي ننڍي ڀاءُ، رتن سنگهه جي گهر ۾ 1498ع ۾ پيدا ٿي. ميڙتا جو پرڳڻو، ميران جي ڏاڏي، راءُ دودا جيءَ، ميران جي پيءَ رتن سنگهه کي سندس گذر سفر لاءِ ڏنو هو.
ميران جي ننڍپڻ ۾، سندس ماءُ لاڏاڻو ڪري وئي، جنهن ڪري هوءَ پنهنجي ڏاڏاڻي گهر اچي رهي. راءُ دودا جي نه رڳو هڪ قابل ۽ بهادر حڪمران طور مشهور هو، پر هو وشنوءَ جو پڪو پوڄاري پڻ هو. اهڙيءَ طرح ميران ٻائيءَ جو ننڍپڻ کان ئي ڌرم ڏانهن لاڙو ٿيڻ لڳو. گهر ۾ رهندي ئي هُن سنگيت جو گهرو اڀياس ڪيو ۽ سکيا ورتي جيڪا اڳتي هلي سندس ڪوتائن ۾ اُڀري.





شاهه لطيف جا متآخرين

شاهه لطيف، عظيم صوفي، شاعر ۽ مفڪر هو، جنهن سڄي زندگي حق جي پٺڀرائيءَ، مذهبي رواداريءَ ۽ پاڻ سڃاڻڻ جي فڪر ۽ فهم کي هٿي وٺرائڻ لاءِ ارپي ڇڏي. شاهه لطيف، سماجي ۽ روحاني جاڳرتا جي سفر ۾، هند سنڌ جي صوفي فقيرن، ديني عالمن ۽ سالڪ جوڳين جي صحبت ۾ رهيو. جڏهن سندس روشن ضمير مان، لطيفي لات جي پرهه نڪتي، تڏهن نه رڳو سنڌ جي قديم شاعريءَ تان گذريل ڪيترن ئي صدين کان وڪوڙيل ڪوهيڙو صاف ٿيو، پر ايندڙ اڻ ڪٿيل زمانن تائين اُن کي سج وانگر ٻرڻ جو ساهس پڻ نصيب ٿيو.
تخليق جو سفر مها ساگر وانگر وهندو رهي ٿو، جنهن مان هر شاعر پاڻ کي سيراب به ڪري ٿو، ته پاڻ کان پوءِ ايندڙ (متاخرين) شاعرن کي فيضياب به ڪري ٿو. لازمي امر آهي ته، هر شاعر پاڻ کان اڳ وارن شاعرن جي فڪر، فلسفي ۽ اسلوب جو اثر به وٺي ٿو.
شاهه لطيف جو لافاني ڪلام به تخليقي فنڪارن جي رهبري ۽ رهنمائي ڪري ٿو. سندس همعصرن ۽ متاخرين جي ڪلام ۾ ته لطيفي اثر اڻٽر آهي، گڏوگڏ جديد شاعر پڻ انهيءَ ’امر آواز‘ جي لافاني سحر ۾ رهيا آهن. 

ٻُڍل فقير (وفات: 1939ع):
مقبول ڪافي گو شاعر، ٻُڍل فقير (ٻُڍو اُنڙ) ولد عبدالواسع اُنڙ (وسيو فقير)، شڪارپور شهر کان ڏهه ڪلوميٽر پري، شهيد الله بخش سومرو اسٽيشن (لوڊرا) جي ويجهو، ڳوٺ ’بخشو اُنڙ‘ ۾، 1865ع ڌاري جنم ورتو، ’بخشو اُنڙ‘، ڳوٺ ٻُڍل فقير جي ياد ۾ ’ٻُڍل فقير جو ڳوٺ‘ سڏيو وڃي ٿو.
ٻُڍل فقير جي پيدائش جو سال (1865ع)، هڪ زباني روايت تي ٻڌل آهي، جيڪو ’رسالو ٻُڍل فقير، (1941ع) جي پهرين مرتب آنند طوطلداس راجاڻي ڄاڻايو هو، جڏهن ته ساڳئي نالي، ’رسالو ٻُڍل فقير‘ (2005ع) جي ٻئي مرتب، نياز سرڪيءَ انهيءَ زباني روايت جي ڇنڊڇاڻ ڪري، فقير جي جنم جو سال 57-1856ع مقرر ڪيو آهي.


حمل فقير لغاري (1809ع - 1879ع):
حمل فقير ولد رحيم خان لغاريءَ جو جنم، 1125هه موجب 1809ع ۾، رياست خيرپور جي ڳوٺ ’مير خان لغاري‘ ۾ ٿيو.
حمل فقير جا وڏا، سيرڪاڻي لغاري، ٽالپرن جي حڪومت جي شروعاتي عرصي ۾، ديري غازي خان مان لڏي اچي خيرپور رياست ۾ ويٺا ۽ اُتي ’مير خان لغاري‘ نالي هڪ ڳوٺ ٻڌائون، جيڪو خيرپور جي ويجهو، خانپور لڳ، مٺي مَري جي ڳوٺ جي ڏکڻ طرف هو.
حمل خان پنجن ڀائرن ۾ سڀ کان ننڍو هو. ننڍپڻ کان ئي ذهين ۽ فهميدو هو. اُن وقت رئيس سعيد خان، مير ڪرم علي ٽالپر جي طرفان سبزل ڪوٽ جو نواب مقرر ٿيل هو.



خليفو نبي بخش ’قاسم‘ (1776ع-1863ع)
خليفو نبي بخش ’قاسم‘ ولد بالاچ خان لغاري 1190هه/1776ع ۾، مٺيءَ ۾ ڄائو هو. سندس وڏا ڪلهوڙن جي حڪومت جي پڇاڙي ۽ ٽالپرن جي اوائلي دؤر واري عرصي ۾، ديري غازي خان جي ’لغاري تُمن‘ مان سنڌ لڏي آيا ۽ هتي تعلقي بدين ۾ رهائش اختيار ڪيائون. خليفي قاسم جو ڏاڏو، مرزا علي خان ڪلهوڙن جي دؤر، ۾ هڪ اثر رسوخ وارو سردار هو.


خواجه محمد زمان ’لنواريءَ وارو‘ (1713ع - 1775ع):
سلطان الاولياء حضرت خواجه محمد زمان ولد شيخ حاجي عبداللطيف جو جنم 21-رمضان المبارڪ 1125 هجري مطابق 1713ع ۾ ضلعي بدين جي شهر لنواري شريف ۾ ٿيو. سندس وڏا عربستان مان هجرت ڪري آيل هئا، جن عباسي خليفي هارون رشيد جي صاحبيءَ ۾ لڳ ڀڳ 786هه مطابق 1384ع ۾ سنڌ جو رخ ڪيو اول لنواريءَ ۾ سڪونت اختيار ڪئي.




سچل سرمست (1759ع - 1806ع):
ميان عبدالوهاب ولد ميان صلاح الدين ولد ميان محمد حافظ عرف ميان صاحب ڏنو فاروقي، سن 1152هه مطابق 1739ع ۾ خيرپور ميرس جي تعلقي گمبٽ جي هڪ ڳوٺ، ’درازا‘ ۾ جنم ورتو. والدين ۽ سندس ٻيا بزرگ کيس پيار مان ’سچيڏنو‘ سڏيندا هئا، جنهن جو مخفف ’سچو‘ پنهنجي سنڌي ڪلام ۾ تخلص طور ڪتب آندائين.


سنت نيڻو رام (1898ع - 1973ع):
سنت شرومڻي نيڻو رام ٿر جو آدرشي ڪردار هو، جنهن پنهنجي سڄي حياتي علائقي جي ڀٽڪيل ماڻهن کي سچائي، نيڪي ۽ ڀائپيءَ جي راهه ڏيکاري. صوفي منش سنت نيڻو رام پٽ شري مينگهو رام لوهاڻو جو جنم1898ع ڌاري ٿر جي مشهور شهر اسلام ڪوٽ ۾ ٿيو.
سنت نيڻو رام جو والد سندس ولادت کان ڪجهه مهينا اڳ لاڏاڻو ڪري ويو هو ۽ سندس ماءُ مينگها ٻائي به سندس جنم کان ڇهه مهينا پوءِ هن فاني جهان مان موڪلائي وئي، جنهن کان پوءِ سندس تربيت ۽ سار سنڀال جي ذميواري سندس چاچي لکو رام نڀائي. لکو رام راجسٿان جي ڳوٺ ’سارلا گام‘ ۾ رهندو هو، جتي کيس سيڌي جو دڪان هو.


سيد چيزل شاهه
سيد چيزل شاهه جو اصل نالو عزيز شاهه هو. پاڻ سيد رکيل شاهه جو فرزند هو ۽ جمادالثاني 1332هه مطابق 1912ع ۾ بلوچستان جي ضلعي گنداواه جي علائقي فتح پور ۾ پيدا ٿيو.
سيد چيزل شاهه ننڍپڻ کان ئي روحانيت ڏانهن مائل هو. هڪ مجذوب درويش ساوڻ فقير کيس ڏسي چيو هو ته، ”بلند اختر شهزادو دنيا جي درويشن جو امام ٿيندو.“(ڪارڙا، 2004ع، ص: 16)
سندس والد کيس قرآن پاڪ جي درس لاءِ پير سيد رسول بخش شاهه  وٽ ويهاريو. قرآن پاڪ جي درس جي ابتدا ٿي ته ٻاراڻي راند روند ترڪ ڪري ڇڏيائين. درس قرآن پاڪ کان فارغ ٿي، پنهنجي والد کان روحاني تعليم سان گڏ عربي ۽ فارسيءَ جي تعليم حاصل ڪيائين. ٿوري عرصي ۾ سندس دل ظاهري ۽ باطني علم سان منور ٿي وئي.


شاهه شريف ڀاڏائي (1793ع-1846ع):
قنبر علي شاهه ولد بچل شاهه جو جنم 1207هه/1793ع ڌاري ضلعي سجاول جي شهر سجاول کان لڳ ڀڳ 16 ڪلوميٽر ڏکڻ طرف ’ڀاڏ‘ مڪان ۾ ٿيو. سندس ڄم واري هنڌ جي نسبت سان ’ڀاڏائي‘ ۽ شاعريءَ ۾ سندس تخلص ’شريف‘ جي ڪري سنڌ جي ڪلاسيڪي شاعريءَ ۾ سندس سڃاڻپ ’شاهه شريف ڀاڏائيءَ‘ جي نالي سان آهي.


شاهه قطب رضوي (1718ع - 1771ع):
شاهه قطب رضوي (1130هه/1718ع-1184هه/1771ع)، سنڌ جو ڪلاسيڪي شاعر هو. پاڻ ميين شاهه عنات رضويءَ جو پڙپوٽو هو. سندس والد شاهه بلال رضوي ۽ سندس ڏاڏو شاههشريف رضوي پڻ نالي وارا شاعر هئا. انهيءَ حوالي سان شاهه قطب رضويءَ کي شاعري ورثي ۾ ملي هئي.
ڊاڪٽر نبي بخش بلوچ، ’ميين شاهه عنات جو ڪلام‘ جي مقدمي ۾ لکي ٿو: ”ميين شاهه عنات جو فرزند سيد محمد شريف هڪ اعليٰ شاعر ۽ درويش هو، ۽ انهيءَ لحاظ سان هو پنهنجي والد جو صحيح معنيٰ ۾ جاءِ نشين بڻيو. شاعريءَ جو ورثو پڻ سندس اولاد ۾ باقي رهيو ۽ سندس پٽ بلال شاهه توڙي پوٽو قطب شاهه (بن بلال شاهه) وڏا شاعر ٿيا.“(بلوچ، 1963ع، ص: 67)

شيخ اياز (1923ع - 1997ع):
شيخ اياز وٽ جديد سنڌي ۽ ڪلاسيڪل شاعراڻي ادب جو سهڻو ميلاپ آهي. پاڻ، شڪارپور شهر جي شيخ محلي ۾، غلام حسين شيخ ولد عبدالحڪيم عرف بنگل شيخ جي گهر، 2 مارچ 1923ع مطابق 12 رجب 1341هه ۾ ڄائو ۽ 28 ڊسمبر 1997ع تي وفات ڪيائين ۽ سندس مزار ڀٽ شاهه ۾ ڪراڙ ڍنڍ جي ڪنڌيءَ تي آهي. شيخ اياز جو جنهن خاندان سان تعلق آهي، تنهن لاءِ هڪ روايت مشهور آهي ته، اهو خاندان حاجي فقيرالله علويءَ جي هٿ تي مشرف به اسلام ٿيو. سندس خاندان، تيمور جي زماني ۾، شڪارپور ۾، 1774ع ۾ آيو ۽ پوءِ شڪارپور جو ئي واسي ٿي ويو.

صوفي رکيل شاهه (1846ع - 1939ع):
سيد رکيل شاهه ولد سيد نور محمد شاهه 17 ربيع الاول 1262هه مطابق 1846ع ۾ بلوچستان جي علائقي فتح پور ۾ ڄائو. رکيل شاهه جا وڏا بزرگ عربستان جي شهر مڪي شريف جا رهاڪو هئا. عرب خطي ۾ خلافت جي دؤر کان پوءِ اڻانگين حالتن ۾ هن گهراڻي لڏپلاڻ ڪئي. مڪي شريف کان مديني منوره، نجف اشرف ۽ ڪربلا کان ٿيندي، هي ڪٽنب ايران جي شهر شيراز پهتو، جتان پوءِ شاهه ولي شاهه بلوچستان جي علائقي فتح پور گنداواه ۾ اچي پکڙا اڏيا.

صوفي صادق فقير ’صديق‘(1756ع - 1849ع):	
محمد صديق ولد فقير دين محمد سومرو، المعروف ’صوفي صادق‘، 1170هه موجب 1756ع ۾، تعلقي عمرڪوٽ جي ڳوٺ ’آهُر‘ (هاڻوڪو، ڳوٺ صديق فقير) ۾ جنم ورتو.
صوفي صادق فقير جي مڪتبي تعليم جي پروڙ پئجي نه سگهي آهي، پر سندس ڪلام ۽ اُن ۾ سمايل وجودي فڪر مان اندازو ٿئي ٿو ته، کيس قرآن شريف ۽ فارسيءَ جي مڪتبي تعليم سان تصوف جي وحدت الوجود سلسلي جي تعليمات به حاصل هئي، ڇاڪاڻ ته سندس والد، فقير دين محمد، شاهه ڪريم بُلڙيءَ وارن بزرگن جو مريد هو، ۽ سندن ڏاڏو، فقير جلال الدين، شهيد شاهه عنايت صوفيءَ جو مريد هو.


صوفي مراد فقير:
محمد مراد المعروف صوفي مراد فقير ولد محمد حيات زنگيجو 1742ع ۾ پيدا ٿيو. سندس والد روحل فقير جي سوٽن مان هو. ڏاڏاڻي جي ان حسب نسب موجب صوفي روحل ۽ مراد فقير سوٽاڻا سوٽ هئا.


غلام محمد خانزئي (1834ع - 1914ع)
سڄاڻ عالم، صوفي بزرگ ۽ ’رسالي جو شاعر‘ غلام محمد خانزئي ولد خان محمد خانزئيءَ جو جنم، 1250هه موجب 1834ع ۾ ٿيو. سندس ننڍپڻ تعلقي سانگهڙ جي ڳوٺ ’چوٽياريون‘ ۽ پير صاحب جھنڊي جي ڳوٺ ۾ گذريو.
سندس وڏن جي پير جھنڊي جي درگاهه سان مريديءَ واري نسبت هئي. غلام محمد خانزئي، ابتدائي مڪتبي تعليم ۽ تربيت کان پوءِ، پير جھنڊي جي درگاهه جي نوجوان سجاده نشين، پير رشيد الله شاهه (بيعت ڌڻي) جي مريدي اختيار ڪئي، ۽ دين ۽ دنيا جون منزلون ڪاميابيءَ سان طئي ڪرڻ شروع ڪيون.



فقير قادر بخش بيدل (1815ع-1873ع):
فقير قادر بخش بيدل، شاهه لطيف جي وفات کان 66 سال پوءِ 1231هه موجب 1815ع ۾ روهڙيءَ ۾ جنم ورتو.
فقير بيدل جو والد محترم فقير محمد محسن ولد غلام فريد ولد عبدالقادر قريشي، درويش صفت انسان هو، ۽ صوفي طريقي ۾ قادري سلسلي جي بيعت ڪيل هو. وٽس صوفي بزرگن جو ميڙو متل رهندو هو، جتي تصوف ۽ زندگيءَ جي مختلف موضوعن تي خيالن جي ڏي وٺ ٿيندي هئي. فقير بيدل جي تربيت اهڙي عالماڻي ۽ عارفاڻي ماحول ۾ ٿي، جنهن ڪري سندس دل ننڍپڻ کان ئي عشق سان ٽمٽار ٿي چڪي هئي، تنهن ڪري هن جو ظاهري علم ڏانهن رويو ڪجهه غير معمولي رهيو.



مخدوم عبدالرحيم گرهوڙي (1759ع - 1778ع):
مخدوم ميون شيخ عبدالرحيم گرهوڙي ولد سعد الله مڱريو، 1152هه/1739ع ۾، ضلعي سانگهڙ جي تعلقي کپري جي ڳوٺ ’واڙ‘ ۾ جنم ورتو.
ڊاڪٽر عمر بن محمد دائودپوٽو جي پنهنجي اهم ڪتاب، ’ڪلام گرهوڙي‘ (1956ع) ۾  لکي ٿو: ”گرهوڙي صاحب جي ڄم جي پوري خبر ناهي، پر جنهن صورت ۾ سندس شهادت سن 1192هه ۾ واقع ٿي ۽ ان وقت سنديس عمر چاليهه سال هئي، تنهن صورت ۾ قوي گمان آهي ته، سنديس ولادت، سن 1152هه ڌاري ٿي هوندي. ڪٿي ڄائو ۽ ڪيئن نپنو، تنهن جو به پورو پتو ڪونه ٿو پوي. قرائن مان معلوم ٿئي ٿو ته سندس جنم، خيرپور رياست جي مشهور، شهر راڻيپور ۾ ٿيو هوندو.“(دائودپوٽو، 1995ع، ص: 13-14) اڳتي ساڳئي ڪتاب ۾ ڊاڪٽر دائود پوٽو لکي ٿو ته: ”تازو عزيزم ڊاڪٽر بلوچ جي هڪ انگريزي مقالي مان معلوم ٿيو ته بزرگ گرهوڙي، کپري تعلقي جي واڙ ڳوٺ ۾ ڄائو هو.“(دائودپوٽو، 1995ع، ص: 60)



مصري شاهه (1828ع - 1906ع):
سيد مصري شاهه امام رضوي المعروف مصري شاهه ولد سيد بلند شاهه ولد سيد محمد نافع رضوي 1245هه مطابق 1828ع ۾ سنڌ جي تاريخي شهر نصرپور ۾ پيدا ٿيو. هُو نصرپور جي رضوي ساداتن جي نُک ’محمد پوٽا‘ مان هو. سندس حسب نسب ستين پيڙهيءَ ۾ ولي درويش سيد هاشم شاهه سان جڙي ٿو، جنهن جو سنڌ جي تاريخ جي بنيادي ماخذ ’تحفة الڪرام‘ ۾ ذڪر ملي ٿو. سنڌ جو اساسي شاعر شاهه عنات رضوي پڻ مصري شاهه جي وڏڙن بزرگن مان هو، جيڪو رضوي ساداتن جي ’مبارڪ پوٽا‘ نُک مان هو.





شاهه لطيف جو راڳ

شاهه لطيف جي دؤر ۾ مروج موسيقي

شاهه لطيف جي دؤر ۾ مروج موسيقي:
قديم دؤر کان سنڌو ندي، سنڌ کي سيراب ڪندي پئي اچي، ان ڪري سنڌو درياهه تي بند ۽ بئراج ٻڌڻ کان اڳ؛ هتي هميشه سُڪار واري صورتحال رهي آهي. ان خوشي ۽ خوشحاليءَ سبب عام ماڻهن جا ذهن کليل رهيا، هو زندگيءَ جي لطافتن مان مزا ماڻيندا رهيا، جنهن جي اظهار لاءِ هنن مختلف قسم جا ناچ، گانا، ساٺ، سنئوڻ، ناٽڪ، راڳ رنگ رچايا، گڏجي شغل ڪيا ۽ هنن هر هنر ۽ فن ۾ ترقي ڪئي. راڳ ۽ رقص جون محفلون سندن روزمره جي زندگيءَ جو جُز بڻجي ويون. تاريخي ماخذن مان پتو پوي ٿو ته، موهن جي دڙي جي لوڪن وٽ به ناچ، راڳ ۽ ساز سرود جو رواج هو، جنهن جو اعليٰ مثال موهن جي دڙي مان مليل نرتڪيءَ (ناچڻي) جي مورتي آهي ۽ انهيءَ بنياد تي اهو چئي سگهجي ٿو ته، سنڌ جي ڀونءِ ۾ راڳ ۽ ناچ جون پاڙون قديم دؤر کان کُتل آهن.
آڳاٽي وقت کان ئي سنڌ تي ڌارين جي ڪاهن جو سلسلو به هلندو رهيو آهي ۽ وري جڏهن سندن حڪومت قائم ٿي ته، سياسي ۽ سماجي حالتن کان سواءِ سنڌ جي موسيقيءَ تي پڻ اثر ٿيو ۽ ٻاهرين موسيقيءَ جون روايتون، سنڌي موسيقيءَ جو جز بڻيون. صدين کان وٺي سنڌ ۾ موسيقيءَ جون ڪيتريون ئي روايتون رائج آهن. جڏهن شاهه عبداللطيف ڀٽائي مغلن جي دؤر ۾ ساماڻو ته ان وقت سنڌ ۾ موسيقيءَ جون ٽي روايتون: ڪلاسيڪي موسيقي، نيم ڪلاسيڪي موسيقي، ۽ لوڪ موسيقي رائج هيون. گائڪيءَ جي لحاظ کان موسيقيءَ جون اِهي ٽيئي روايتون هڪ ٻئي کان مختلف آهن ۽ هر صنف، قاعدي ۽ قانون موجب پيش ڪئي ويندي آهي. جي اِن دائري کان ٻاهر وڃي ڳائجي ته پوءِ فني لحاظ کان انهن جي سڃاڻپ نٿي ڪري سگهجي، ان ڪري اِهي ٽيئي روايتون فني لحاظ کان ڪي قاعدو ۽ قانون رکن ٿيون، انهن لاءِ وقت ۽ ماحول مقرر هوندو آهي.

ڪلاسيڪي موسيقي:
ننڍي کنڊ ۾ اعليٰ درجي جي موسيقيءَ کي ڪلاسيڪي موسيقي چيو وڃي ٿو، جنهن ۾ گائيڪيءَ جي لحاظ کان سُرن جي ترتيب طيءِ ٿيل هوندي آهي، ۽ ڪن اصولن ۽ قاعدن تي عمل ڪرڻ ضروري هوندو آهي. مثلاً: جي راڳ جي آروهي ۽ امروهيءَ جي چال جي پابندي ۽ وادي ۽ سموادي سُرن کي خيال ۾ رکي، ان جي اصولن تي عمل نه ڪبو ته راڳ جي اصل صورت بگڙي ويندي. ڪلاسيڪي موسيقي ڳائڻ وقت تال جي بندش ۽ حدن ۾ رهندي ڳائڻو پوندو آهي. گائيڪيءَ جي شروعات هميشه آلاپ سان ڪئي ويندي آهي، پوءِ جيڪا به ڪلاسيڪي موسيقيءَ جي صنف ڳائبي ته ان ۾ تال جي ٽن مرحلن: بلمپت (تال جي آهستي رفتار)، مڌم (بلمپت تال کان ٿورو تيز) ۽ ڌرت (مڌم کان تيز تال) ۾ ڳائي ختم ڪبو آهي. ڪلاسيڪي موسيقيءَ ۾ تال جو وڏو عمل دخل هوندو آهي ۽ اِها تال ئي ڪلاسيڪي موسيقيءَ کي نيم ڪلاسيڪي موسيقي ۽ لوڪ موسيقيءَ کان ڌار ڪري ٿي.
ننڍي کنڊ ۾ آڳاٽي دؤر کان راڳ ديوين ۽ ديوتائن کي ڀيٽا پيش ڪرڻ يا پوڄا پاٺ ۽ ڪريا ڪرم جو ذريعو هو. انهيءَ ڪري ان کي ’هندن جي ڌرمي موسيقي‘ پڻ سڏيو ويو. اٺين صدي عيسويءَ کان پوءِ هندن ۽ مسلمانن جي ثقافت جو هڪ ٻئي تي اثر پيو ۽ راڳ جي دنيا ۾ هڪ وڏو انقلاب آيو. هند جي راڳ تي ’عرب – ايراني موسيقيءَ جو اثر پيو. امير خسرو ’هندستاني راڳ‘ جي بنيادي اوسر توڙي عروج واري سلسلي جي وچ وارو نمايان نشان آهي. هو ’عرب – ايراني موسيقي‘ ۽ ’هند جي راڳ‘ ٻنهي جو عالم ۽ ماهر هو.
ڪلاسيڪي موسيقيءَ جي اوسر ۽ ارتقاء ۾ امير خسرؤَ جو اهم حصو رهيو آهي، جنهن نه رڳو ڪلاسيڪي موسيقيءَ لاءِ، گائيڪيءَ جون نئيون صنفون ايجاد ڪيون، پر انهن جي ترقي، واڌاري ۽ پکيڙ لاءِ پڻ اهم ڪردار ادا ڪيو. امير خسرؤَ جي دؤر (1255ع-1325ع)  کان وٺي، شاهجھان جي عهد (1628ع-1657ع) تائين چئن سون سالن وارو دؤر هو، جنهن ۾ ڪلاسيڪي موسيقيءَ کي هڪ علم ۽ فن جي حيثيت ۾ نئين اصول، نئين اسلوب، نين ادائن ۽ نين ايجادن سان وسيع ڪيو ويو. هي ڪلاسيڪي موسيقيءَ جي اوج ۽ عروج وارو دؤر هو. انهيءَ دؤر ۾ دهليءَ جي بادشاهن، خودمختيار علاقائي سلطانن، رياستن جي راجائن ۽ اميرن، توڙي ٻين ننڍن وڏن سردارن ۽ رڄواڙن مان ڪيترن ئي نئين دور جي ماهر موسيقارن جي تربيت ۽ قدرداني ڪئي.
اڪبر بادشاهه جي عهد ۾
(i) ترانو:
هندوستاني موسيقيءَ جي تاريخ ۾ گائيڪيءَ جي هيءَ صنف، اسان کي ’رتناڪر سنگيت‘ کان پوءِ جي موسيقيءَ کان ورثي ۾ ملي ٿي. ان کان پهرين ڪبت، ڇند، پربند، ڌرو، دوهو ۽ من ڳائڻ جو رواج هو. ترانو هندي موسيقيءَ جي ڀيٽ ۾، عربي ۽ ايراني موسيقيءَ کي وڌيڪ ويجھو آهي.
تراني جي صنف ۽ طرز، امير خسرؤَ جي تخليق آهي. ان جي ڳائڻ جو انداز، فارس ۽ يونان مان ورتو ويو ۽ خاص ڪري فارسي ٻولي استعمال ڪئي ويندي آهي، جنهن ۾ توم، تانوم، دردر، يلايلل، تانا، تاداني، ڌير، ڌاني تو، تاني تنا، نومنوم جا لفظ استعمال ڪيا ويندا آهن، جيڪي نه رڳو ٻڌڻ ۾ دلچسپي پيدا ڪندا آهن، پر ٻين صنفن کان ڌار پڻ ڪن ٿا. ترانو انهن لفظن کان سواءِ اڻپورو آهي، ڇو جو اِهي لفظ، تراني جي گائڪيءَ کي آس (ٽيڪ، سهارو) پڻ ڏيندا آهن. تراني جي گائڪيءَ جي وڏي خوبي اِها آهي، جو هيءَ صنف ڪنهن مخصوص راڳ ۽ تال جي بندش کان آزاد آهي. ترانو ڪنهن به تال ۽ راڳ ۾ ڳائي سگهجي ٿو، پر آلاپ جي برعڪس هن کي تال سان گڏ ڳائيندا آهن ۽ تراني ۾ لئي ڪاريءَ جو وڏو ڪمال هوندو آهي. مڌم لئي جي تراني جي رفتار ٿورو تيز ٿي وڌي ويندي آهي ۽ وڌ کان وڌ تيز لئي تي پهچي تراني کي ختم ڪبو آهي. هن ۾ لئي جي تياريءَ کي وڏي اهميت حاصل آهي. درست لئي ۾ ترانو ڳائڻ سان، گائڪ جي آواز جي تياري ٿيندي آهي، جنهن ۾ هو پنهنجي آواز جو جوهر ڏيکاريندو آهي.

(ii) ٽپو:
ٽپو لوڪ موسيقيءَ جي صنف هئي، جنهن ۾ مشرقي پنجاب جا ماڻهو/لوڪ ڳائڻا/خچر هلائڻ وارا، هير رانجھي جو قصو ڳائيندا هئا. گائڪيءَ جي هن صنف جو جنم پنجاب جي سرزمين تي ٿيو، ان ڪري ان ۾ پنجاب جو لوڪ رنگ شامل هو. ٽپو ڪلاسيڪي موسيقيءَ ۾ خيال جي گائڪيءَ کان پوءِ رواج ۾ آيو.
گائڪيءَ جو هي انداز، پنجاب ۾ اڳ ۾ ئي موجود هو، پر انهيءَ کي اعليٰ درجي جو مقام حاصل ٿي نه سگهيو، جو ٽپي کي ڪنهن راڳ جي اندر ڪنهن صنف جي شڪل ۾ اختيار ڪري سگهجي. اورنگزيب جي دؤر ۾ مشهور ڳائڻي شوريٰ، گائڪيءَ جي هن صنف کي باضابطه طور تي هڪ صنف جي روپ ۾ ٺاهي پيش ڪيو ۽ اهڙي طريقي سان پيش ڪيو، جو هن دؤر جي نائڪن، پنڊتن ۽ ڳائڻن ٽپي جي گائيڪيءَ جو اوج ڏسي، اُن کي ڪلاسيڪي موسيقيءَ جي صنف جو درجو ڏنو ۽ بعد ۾ هن جي دائري کي وسيع ڪيو ويو.

(iii) خيال:
ڪلاسيڪي موسيقيءَ ۾ تصور واري گائيڪيءَ جي انداز کي ’خيال‘ چئبو آهي. ’خيال‘ فارسيءَ جو لفظ آهي، جو تصوف جي معنيٰ ۾ ورتو ويندو آهي. هن صنف جي اختراع، امير خسرؤَ سان منسوب آهي. پندرهين صديءَ جي آخر ۾ جونپور جي شرقيه خاندان جي آخري بادشاهه، سلطان حسين شرقيءَ خيال جون پاڙون پختيون ڪيون ۽ مغليه دؤر ۾ وري نعمت الله خان، سدا رنگ گائڪيءَ جي هن صنف کي سڄي ننڍي کنڊ ۾ اوج تي رسايو. ان وقت مغليه سلطنت جي تسلط هيٺ جيڪي به رياستون (جنهن ۾ سنڌ به شامل هئي) رهيون، انهن جي درٻارن ۾مرڪزي رياست واري گائڪي رائج هئي.
’خيال‘، علم موسيقيءَ جي سڀ کان خوبصورت صنف آهي، جنهن کي ٻين صنفن جي ڀيٽ ۾ وڌيڪ پسند ڪيو ۽ ڳايو ويو آهي؛ ڇو جو هن صنف کي ڳائڻ وقت، سُرن جي پکيڙ ۾ خيال/تصور جي اڏام نمايان هوندي آهي، جتي سُر سرحدن کان آزاد هوندا آهن.
خيال؛ گائڪيءَ جو اهو قسم آهي، جنهن ۾ آلاپ، تان، زمزم وغيره مختلف النڪارن ذريعي باضابطه طريقي سان ڪنهن مخصوص راڳ جي اصولن هيٺ جذبن جو اظهار ڪيو ويندو آهي. خيال ۾ سُرن ۽ ڳلي جي تياريءَ تي وڌ کان وڌ ڌيان ڏنو ويندو آهي، جنهن ۾ ڳائڻو، سُرن جي وسيلي تال جي توازن کي برقرار رکي، پنهنجي فن جو مظاهرو ڪندو آهي.

(iv) ڌُرپد:
ننڍي کنڊ ۾ ٻين مذهبن جي ڀيٽ ۾، هندو مت ۾ موسيقيءَ جي اهميت سڀ کان مٿانهين آهي، ڇو جو موسيقيءَ بابت نظريو ئي ديوين ۽ ديوتائن تي ٻڌل آهي ته موسيقيءَ جا موجد به ديوتا آهن، جنهن جو مثال راڳن جا مت، جھڙوڪ: شِومت، ڀرت مت، ڪالي ناٿ مت ۽ هندومت آهن. اِهي هندوستاني موسيقيءَ جا چار وڏا مت (اصول) ليکيا وڃن ٿا، جن جي بنياد تي سندن سنگيت جو سرشتو بيٺل آهي. هندو پنهنجن ديوتائن کي راضي رکڻ، خوش ڪرڻ ۽ سندن ساراهه مختلف انداز ۽ طريقن سان ڳائي وڄائي پوڄا پاٺ ڪندا آهن. وٽن پوڄا لاءِ گائڪيءَ جون ڪيتريون ئي صنفون رائج آهن، جن ۾ ڌُرپد، سادره، هوري، ڌمار ڀڄن آهن، پر انهن صنفن ۾ ’ڌرپد‘ جي گائڪيءَ کي سندن سنگيت ۾ وڏو مقام حاصل آهي ۽ ٻين صنفن جي ڀيٽ ۾، ڌرپد کي پوڄا پاٺ لاءِ وڌيڪ ڳايو ويندو آهي. ’ڌرپد‘ ٻن لفظن ڌرو ۽ پد جو مرڪب آهي. ’ڌرو‘ جي معنيٰ آهي، بيٺل، قيام ٿيل ۽ ’پد‘، لفظن جي اُن ميڙ کي چئبو آهي، جيڪو ماترائن تي ٻڌل هجي. اهڙيءَ ريت ڌُرپد جي وصف هيئن ٿيندي ته ’گائڪيءَ جي اها صنف، جنهن جو لفظ لفظ ماترائن تي ٻڌل هجي ۽ انهن کي سُرن ۾ ڄمائي يا ٽڪائي ڳائجي ته ان کي ڌُرپد چئبو آهي،‘ يعني ’ڌرپد اهو گيت آهي، جيڪو ماترائن جي بنياد تي ڳايو وڃي.‘

شاهه لطيف جي گائڪيءَ جو ڪلاسيڪي انداز:
ننڍي کنڊ جي موسيقيءَ ۾ هنرمنديءَ سان راڳ جي گرام اندر ڳائڻ کي ڪلاسيڪي گائڪيءَ وارو انداز چئبو آهي. ڳائڻ جو هي انوکو انداز، راڳ جي تاريخ ۾ نسبتاً پوءِ جي پيداوار آهي، جيڪو سنڌ اندر آڳاٽي ۾ آڳاٽو، ته به مغليه حڪومت واري دؤر ۾ آيو. مغلن جي دؤر ۾ (جنهن وقت سنڌ تي سندن قبضو هو) مرڪز طرفان جيڪي صوبيدار وقت بوقت مقرر ٿيندا آيا، تن صوبائي درٻار ۾ پڻ پنهنجي حيثيت آهر مرڪزي شاهي درٻار وارو رنگ پيدا ڪرڻ جي ڪوشش ڪئي. اهڙي موسيقيءَ سان دلچسپي رکندڙ صوبيدارن وٽ هندوستان جا ڪي ڄاڻو گويا آيا، جن سندن درٻار ۾ ڌرپد، خيال، ٽپي ۽ ٺمري جھڙيون ڪلاسيڪي گائڪيءَ جون صنفون پيش ڪيون. مغلن کان پوءِ ڪلهوڙا سنڌ جا حڪمران ٿيا ۽ سندن دؤر ۾ ايئن لڳي ٿو ته، سنڌ جي مکيه شهرن ۽ انهن جي آس پاس ڪن شخصن وٽ ۽ ڪن حلقن ۾ پڪي راڳ جي روايت هلندڙ هئي، جنهن جو اثر سنڌ جي ڪلاسيڪل شاعرن: لطف الله قادري، ميين شاهه عنايت ۽ شاهه لطيف جي ڪلام ۾ملي ٿو، جو سندن ڪلام جي ڪيترن ئي سُرن جانالا پڪي راڳ جي روايت ۾ هلندڙ راڳن سان ملن ٿا.
ڪلهوڙن کان پوءِ ٽالپر سنڌ جا حڪمران ٿيا، اُنهن کي شاههجي راڳ ۽ ڪلام سان ڏاڍي دلچسپي هئي، پر سندن درٻار ۾ ’شاهه جو راڳ‘، درگاهه واري انداز ۾ رائج ٿي نه سگهيو، پر شاهه جو ڪلام، سندن درٻار ۾ ٻين اندازن سان ڳايو ضرور ويندو هو. هڪ اهو انداز، جنهن تي مقامي رنگ چڙهيل هو ۽ ٻي پڪي راڳ جي روايت يعني ڪلام کي ڪلاسيڪي گائڪيءَ واري انداز ۾ پيش ڪرڻ جي روايت هلندڙ هئي، ان ڪري سندن پوئين دؤر ۾، ٻاهريان گويا سنڌ ۾ راڳ جي قدردانيءَ جي هاڪ ٻُڌي، اچڻ لڳا، ۽ پوءِ هميشه هميشه لاءِ هتي جا ٿي ويا، جنهن ۾ گواليار گهراڻي، پٽيالا گهراڻي ۽ جيسلمير گهراڻي جا نالا ذڪر جوڳا آهن.
پڪي راڳ جا گهراڻا، ٽالپر اميرن جو شاهه جي راڳ ۽ ڪلام سان چاهه ڏسي ڏاڍا متاثر ٿيا. اهڙيءَ طرح گوين، ٽالپر اميرن آڏو شاهه لطيف جي ڪلام کي پنهنجي ڪلاسيڪي گائڪيءَ، جھڙوڪ ’خيال‘ ۽ ’ٽپي‘ واري انداز ۾ پيش ڪيو، يعني شاهه جي ڪلام کي پنهنجي گهراڻي جي علم موسيقيءَ جي اثر هيٺ ڪلاسيڪي انگ ۾ ڳائڻ لڳا، جنهن ۾ گويا پڪي راڳ جي قاعدي ۽ قانون موجب وڏي هنرمندي ۽ خوبصورتيءَ سان واجب تانن، سرگم، ۽ پلٽن جو استعمال ڪرڻ لڳا.
سنڌ ۾ رهندڙ مختلف گهراڻن جي گوين، شاهه لطيف جي ڪلام کي ڪلاسيڪي روپ ۾ ڳايو، جن ۾ بيبو خان، مبارڪ علي خان، سينڌو خان، عاشق علي خان، اميد علي خان، خير محمد خان، محمد رمضان ۽ هادي بخش ميمڻ ذڪر جوڳا آهن. انهن گوين، شاهه جي ڪلام کي ڪلاسيڪي انگ جي ترڪيبن ۾ ڳايو. موجوده دور ۾ شاهه لطيف جو ڪلام ڪلاسيڪي انداز ۾ تمام گهٽ ڳايو وڃي ٿو، پر گائڪيءَ جو اِهو انداز، ٽالپرن ۽ انگريزن جي پوئين دور تائين مٿئين طبقي ۾ گهڻو مقبول رهيو.

شاهه لطيف جي گائڪيءَ جو ديسي انداز:
هر ملڪ ۾ رهندڙ قومن جي فردن ۽ گروهن، ڏک ۽ خوشيءَ جھڙن جذبن جو اظهار پنهنجي نموني ڳائي به ڪيو آهي، جيڪو انسان جي فطرت جو بنيادي جُز پڻ آهي. دنيا جا ملڪ مختلف خطن ۾ ورهايل آهن، ۽ هڪ خطي جي موسيقي ٻئي خطي کان مختلف آهي. جاگرافيائي ڦيري سبب، نه رڳو راڳن جا آلاپ مٽجن ٿا، پر انهن جي ادائگيءَ جو انداز به پنهنجو پنهنجو ٿئي ٿو، جنهن کي سنگيت ۾ ’گائڪيءَ جو ديسي انداز‘ چئبو آهي، جو ان خطي جي قومن جي خمير مان سرجي نروار ٿئي ٿو، جنهن کي ٻڌڻ سان اُن خطي جي قوم جو تصور ذهن تي تري اچي ٿو.
دنيا جي ڪيترين ئي قومن وٽ صدين کان وٺي پنهنجي ديسي انگ ۾ ڳائڻ واري روايت موجود آهي، جنهن کي اُتي جا رهواسي، صدين تائين سيني ۾ سانڍي رکن ٿا ۽ هڪ نسل کان ٻئي نسل تائين فن کي منتقل ڪن ٿا، جنهن ۾ پنهنجي سدا ملوڪ شاعرن جي ڪلام کي ڳائڻ واري روايت کي زنده رکن ٿا.
قديم زماني کان وٺي موجوده دؤر تائين سنڌ ۾ ديسي انداز ۾ ڳائڻ جو رواج آهي، جنهن کي سنڌ جي لورن، چارڻن، لنگهن، مڱڻهارن، ڀٽن ۽ ڀانن ڳائي مشهور ڪيو.


سنڌ ۾ ديسي ڳائڻ جي روايت نه رڳو آڳاٽي آهي، پر مضبوط پڻ آهي. جيڪڏهن سنڌ جي صوفي بزرگن جي درگاهن، مقامي ماڳن، اوطاقن، اوتارن، مڪانن ۽ ثقافتي ميلن ۾ ٿيندڙ محفلن جو ڳائڻ جي حوالي سان جائزو ورتو وڃي ته شاهه لطيف جو ڪلام وڌ کان وڌ ديسي انداز ۾ڳايو وڃي ٿو. سنڌ ۾ ڪيترائي اهڙا ڳائڻا ۽ راڳي ٿي گذريا آهن، جن راڳ جي سکيا ته ڪلاسيڪي موسيقيءَ جي قاعدي ۽ قانون موجب ورتي، پر شاهه لطيف جو ڪلام، ديسي انداز ۾ پيش ڪيائون. البته ڪٿي ڪٿي هنرمنديءَ واري روش ڏيکاريندا هئا، يعني سندن ڪلاسيڪي انگ تي ديسي انداز وڌيڪ حاوي رهيو.
سماع:
سماع جي معنيٰ آهي الله جي ياد ۾ ذڪر ڪرڻ، پر صوفياڻي راڳ تي آيل وجد وقت ذڪر واري طريقي کي به سماع چئجي ٿو. سماع لاءِ مشهورقول آهي ته ’السماع معراج اولياء‘ يعني سماع، ولين جو معراج آهي. سنڌ ۾، سماع جو سلسلو سڀ کان اول تيرهين صدي عيسويءَ ۾، غوث بهاوالدين ذڪرياؒ جي سماع جي مجلس جي وسيلي رائج ٿيو ۽ سنڌ ۾ سورهين صديءَ عيسويءَ ۾ پهرين سيد علي شيرازيءَ ٺٽي ۾، سماع جون محفلون مچايون، جنهن کان پوءِ شاهه عبدالڪريم بلڙيءَ واري سماع جي سلسلي کي اوج تي رسايو، جيڪو اڳتي هلي شاهه لطيف جي روحاني تسڪين جو جُز بڻيو. سماع جا مکيه اڳواڻ، سنڌ جا ذاڪر هئا، ۽ هتي سماع ڌناسريءَ جي خاص راڳ ۾ ٿيڻ لڳو، جيڪو قادري ۽ اويسي سلسلي جو جُز بڻيو.




نيم ڪلاسيڪي موسيقي:
اعليٰ درجي واري ڪلاسيڪي موسيقيءَ کان پوءِ ٻئي درجي واري موسيقيءَ کي نيم ڪلاسيڪي موسيقي چئبو آهي. ٻنهي جي گائڪيءَ ۾ بنيادي فرق اِهو آهي ته، نيم ڪلاسيڪي موسيقيءَ جي گائڪيءَ واريون صنفون، ڪلاسيڪي گائڪيءَ جي صنفن جي ڀيٽ ۾، سوليون هونديون آهن. توڙي جو نيمڪلاسيڪيءَ جي گائڪي به قاعدن ۽ قانون موجب ڳائجي ٿي، پر هن جي ادائيگيءَ جو طريقو عام فهم آهي.
نيم ڪلاسيڪي موسيقيءَ ۾ ٺمري، دادرا، قوالي، ڪجري، هوري ۽ غزل جون صنفون ڳايون وينديون آهن.

ٺُمري:
ٺمري نيم ڪلاسيڪي موسيقيءَ ۾ گائڪيءَ جي صنف آهي. ڪن لفظن جي شاعريءَ جي بندش کي راڳ ۾ ٻڌي، انهيءَ کي ور ور مختلف سُرن جي ارادن سان اچڻ يعني بيان ڪرڻ واري انداز جي گائيڪيءَ کي ’ٺمري‘ چئبو آهي.
ٺمري ڳائڻ جو اُهو قسم آهي، جنهن ۾ خالص راڳ جي ڀيٽ ۾ هن جي انداز ۽ خوبصورتيءَ جي وڌيڪ اهميت هوندي آهي، ڇاڪاڻ ته ٺمريءَ جي گائڪيءَ جو محور راڳ ۽ راڳن جي اصول بدران خوبصورت انداز آهي. ٺمريءَ ۾ لفظن جو استعمال تمام گهٽ، پر سُرن وسيلي آواز جو اظهار وڌيڪ اهميت رکي ٿو، جنهن ۾ مينڍن ۽ مُرڪن جو استعمال ٿيندو آهي.


دادرو:
’دادري‘ جو شمار نيم ڪلاسيڪي موسيقيءَ ۾ ٿئي ٿو ۽ ٺمريءَ کان پوءِ جو درجو رکندڙ گائيڪيءَ جي صنف آهي. دادري جي گائڪيءَ جو انداز ٺمريءَ جھڙو آهي، پر دادري جي بندش، ٺمريءَ جي ڀيٽ ۾ مختصر هوندي آهي ۽ صرف داداري جي تال ۾ ئي هيءَ صنف ڳائبي آهي. دادرو، بلمپت لئي ۾ نٿو ڳائي سگهجي، پر هن ۾ ٺمريءَ وانگي رچاءُ آهي، جنهن ڪري ٻڌندڙن ۾ عام مقبول صنف رهي آهي.

غزل:
غزل ننڍي کنڊ جي موسيقيءَ ۾ گائڪيءَ جي مقبول ترين صنف  آهي، جيڪا هر طبقي ۾ پسند ڪئي وڃي ٿي. گائڪيءَ ۾، غزل جو شمار نيم ڪلاسيڪي موسيقيءَ جي صنفن ۾ ڪجي ٿو. برصغير ۾ هن صنف جي گائڪيءَ جو موجد امير خسرؤَ کي سمجھيو وڃي ٿو، جنهن هن صنف ۾ حُسن جي واکاڻ ڪري، غزل جي گائڪيءَ کي عورت جي نفيس روپ وانگر پيش ڪيو آهي. غزل جي طرز خوبصورت سُرن جي ميلاپ سان جوڙي ويندي آهي.
غزل صرف مخصوص تالن ۾ مڌم لئي ۾ ڳايو ويندو آهي، خاص ڪري دادرو، ڪهروو ۽ روپڪ تال ۾. انهن تالن کان سواءِ غزل جيڪڏهن ڪنهن ٻئي تال ۾ ڳائبو ته غزل جو روپ نروار ٿي نه سگهندو ۽ فرق کي واضح ڪري نه سگهبو. اِهي ٽيئي تال ئي غزل جي گائڪيءَ لاءِ موزون آهن. غزل جي گائڪيءَ ۾ ڳائيندڙ، سُرن ۽ طبلي وارو تال جا جوهر ڏيکاري، محفل کي موهيندا آهن. گوين، غزل جي گائڪيءَ کي ان جي شاعريءَ واري وصف يعني عورت سان پيار محبت جي گفتگوءَ واري معنيٰ ۾ ورتو آهي ۽ انهيءَ معنيٰ کي بنياد بڻائي غزل کي وڏي هنرمنديءَ ۽ نفاست سان ڳائي مشهور ڪيو آهي. غزل اڄ جي نيم ڪلاسيڪي موسيقيءَ ۾ هڪ اهم صنف جي حيثيت رکي ٿو.

قوالي:
قوالي، ننڍي کنڊ ۾، گائڪيءَ جي مقبول ترين صنف آهي. قواليءَ کان اڳ هندوستان ۾ ذڪر جو سلسلو رائج هو، جنهن ۾ پاڻ سڳورنﷺ جا قول ۽ ارشاد پيش ڪيا ويندا هئا. امام غزاليءَ، هن محفل کي ’سماع‘ جو نالو ڏنو. سماع جي محفلن ۾ مسلمانن سان گڏ هندو به شريڪ ٿيندا هئا. جيئن ته اُن وقت هندو پنهنجن ديوتائن کي راضي رکڻ لاءِ موسيقيءَ جي ذريعي عبادت ڪندا هئا ۽ صوفي بزرگن وٽ بنا ساز جي سماع جي محفل ٿيندي هئي، نتيجي ۾ سماع جي محفلن ۾ هندن جي اچڻ جو تعداد گهٽجڻ لڳو. اُن وقت امير خسرؤَ، حضرت نظام الدين اولياءَ جي مريدن ۾ شامل هو، جيڪو موسيقيءَ جي علم جو پڻ ڄاڻو هو. هن بزرگ ماڻهن جي نفسيات کي سمجھي، قواليءَ کي سازن تي وڏي هنرمنديءَ سان ڳايو، جنهن سان هڪ ڀيرو ٻيهر هندن جو خانقاهن ۾ اچڻ ۽ سماع جي محفلن ۾ شريڪ ٿيڻ جو لاڙو وڌيو. قوالي، امير خسرؤَ کان اڳ موجود هئي، پر هن قواليءَ کي سنواري سينگاري پيش ڪرڻ لاءِ اصول مقرر ڪيا، جيئن قوالي، گائڪيءَ جي ٻين صنفن جي ڀيٽ ۾ منفرد ۽ نرالي ظاهر ٿئي. ان وقت امير خسرؤَ جي قوالي ڳائڻ واري سٿ ۾ 12 ماڻهو شامل هئا، جن ۾ چار ڳائڻ وارا ۽ اَٺ سازيندا شامل هئا. ڳائڻن کي هادي به چئبو هو، جنهن ۾ ميان صامت، حسن صامت، بهلول، تتار، ۽ سازيندن ۾ بابا افغاني ۽ باخرو جا  نالا ملن ٿا. تيرهين صدي، قواليءَ جي گائڪيءَ جو شروعاتي دؤر ليکيو وڃي ٿو، جنهن جو نمائندو ڳائڻو يعني قوال امير خسرؤَ کي سمجھيو وڃي ٿو.

ڪافي:
سنڌي موسيقي، پنهنجي ڌار سڃاڻپ جي ڪري، سڄي ننڍي کنڊ جي موسيقيءَ ۾ نمايان حيثيت رکي ٿي. سنڌي موسيقيءَ ۾ نه رڳو سنڌ جا نج سنڌي راڳ موجود آهن، پر ڳائڻ جي لحاظ کان پڻ گائڪيءَ جون صنفون به پنهنجون ئي آهن، جن ۾ ’ڪافيءَ‘ جو نالو ذڪر جوڳو آهي.
ڪافي، موسيقيءَ جي حوالي سان نه رڳو ڳائڻ جي هڪ صنف طور مقبول آهي، پر شاعريءَ ۾به هڪ ڌار مقبول صنف طور سڃاڻپ رکي ٿي. ڪافي، شاعريءَ جي هڪ صنف طور ڪافيءَ جي گائڪيءَ کان آڳاٽي آهي. ڪافيءَ جي ڳائڻ جو بنياد شاعريءَ جي صنف ڪافيءَ کان گهڻو پوءِ پيو، يعني ڪافيءَ جي گائيڪي، شاعريءَ جي هن صنف جي اثر هيٺ اُسري آهي.


هوري:
هيءَ صنف ڌرپد وانگر آهي ۽ ان مان ئي ورتي وئي آهي. هن ۾ راڳ ۽ راڳڻيءَ جي ڪا بندش ناهي، ڪنهن ۾ به ڳائي سگهجي ٿي، پر تال جي لحاظ کان ’هوري‘ هڪ مخصوص تال ڌمال ۾ ئي ڳائبي آهي. هي گائڪيءَ جو اهو طريقو آهي، جيڪو اڪثر هوليءَ جي ڏينهن ۾ ڳائجي ٿو ۽ اهڙي ته خوش اسلوبيءَ سان، شري ڪرشن جي هوري کيڏڻ جي طريقن ۽ ٻين واقعن کي بيان ڪيو ويندو آهي، جو سنگيت جي ماهرن گائڪيءَ جي هن انداز ۽ طريقي کي هڪ صنف طور قبول ڪيو.
’هوري‘ پنهنجي مخصوص تال جي دائري ۾ ڳائڻ جي ڪري، ٻين صنفن کان ڌار ٿي بيهي ٿي، توڙي جو گائڪيءَ جي هن صنف لاءِ تال جو دائرو محدود آهي، پر هيءَ صنف ڪنهن خاص ڏڻ يعني هوليءَ واري ڏينهن ئي ڳائبي آهي. هيءَ صنف هندوستان ۾ اڄ به رائج آهي ۽ هندن جي ميلن ۽ مندرن ۾ اڄ به ٻڌڻ ۾ اچي ٿي.

لوڪ موسيقي/لوڪ راڳ:
دنيا ۾ لوڪ ادب وانگر لوڪ سنگيت به قديم آهي. دنيا جي هر قوم وٽ پنهنجو لوڪ سنگيت موجود آهي، جنهن جي انگ ۽ ادائيگيءَ مان سندن قوم ۽ علائقي جي سڃاڻپ ٿيندي آهي، ڇاڪاڻ ته لوڪ سنگيت ثقافت ۽ عام جيوت سان ڳنڍيل آهي، جنهن کي ٻڌڻ سان سندن زندگيءَ جي ريتن، رسمن ۽ رواجن جا عڪس ۽ اهڃاڻ چِٽا پِٽا محسوس ٿيندا آهن.

گنان:
لفظ ’گنان‘ کي پاڪستان سميت سڄيءَ دنيا جي ڌار ڌار ملڪن ۾ آباد، اسماعيلي آغا خاني جماعت جا پوئلڳ، احترام وچان،  ’گنان شريف‘ چوندا آهن. شاعريءَ جي هيءَ صنف ننڍي کنڊ جي اولهه ۽ ڏکڻ- اولهه وارن خطن ۾، اسماعيلي فڪر جي دعوت ڏيڻ لاءِ آيل پيرن، ننڍي کنڊ جي انهن خطن ۾ رائج ڪن مادري ٻولين (سنڌي، ڪڇي، گجراتي، هندي، پوربي، سرائڪي ۽ پنجابي) ۾ پنهنجي عقيدي جي پوئلڳن کي، سندن عقيدي جو پيغام ۽ تعليم، منظوم صورت ۾ چيل سندن ڪلام جي ذريعي ڏنو. شاعريءَ جي انهن صنف کي انهن پيرن، ’گنان‘ سڏيو. هن قسم جو ڪلام، سڀ کان پهرين، جنهن داعيءَ، پنهنجن نؤ مسلم پوئلڳن وٽ پيش ڪيو ان بزرگ جو نالو ’پير ستگر نور‘  (وف-462هه-1079ع) هو. پير ستگر نور کان پوءِ ننڍي کنڊ ۾ جيڪي به ٻيا پير يا داعي آيا، انهن سڀني هن سلسلي جي تعليم ۽ پيغام کي ’گنانن‘ ذريعي جاري رکيو. پيرن کان پوءِ انهن (پيرن) جي اولاد به سوين گنان چيا. انهن سڀني جي چيل گنانن جي باري ۾ تفصيلي معلومات ڪتاب، ’گنان شناسيءَ‘ (2016ع) ۾ ڏنل آهي.

گنان لفظ جي معنيٰ ۽ وصف:
لفظ گنان جي معنيٰ ۽ ان جي وصف، علم ادب جي مختلف، ماهرن مختلف ڏني آهي.
ڊاڪٽر نبي بخش خان بلوچ جي راءِ موجب : ’لفظ گنان‘ اصل ۾ ’گيان‘ لفظ مان ورتو ويو آهي، جنهن جي معنيٰ آهي: ’الاهي يا روحاني علم‘، پر خوجا جماعت جي عقيدي موجب، اهي سندن پيرن جا چيل منظومات آهن جن ۾ هدايت ۽ نصيحت سمايل آهي. ‘
پروفيسر محرم خان، پنهنجي هڪ مقالي ۾، ’سرائتا گيت‘ جي سمجهاڻي ڏيندي، ’گنان‘ لفظ جي وصف به ڏني آهي. پروفيسر محرم خان جي راءِ آهي ته : ”گنان لفظ، عربي زبان جي لفظ ’غنه‘ جي بدليل صورت آهي... غنه لفظ جي معنيٰ ئي آهي ’سر سان ڳائڻ‘ يعني اهو ڪلام جيڪو ڳائي سگهجي يعني سرائتا فقرا .“ (محرم خان،1969ع:58)
جڏهن ته ڊاڪٽر الانا جي راءِ موجب : ” اهو لفظ ’غنه‘ نه پر’گنا‘آهي، لفظ ’ گنا‘، سنڌو ماٿر جي قديم ۽ اصلوڪي ٻوليءَ، ’سنڌو‘ مان ورتو ويو آهي.’گنا‘ لفظ جو مطلب آهي : ’جهونگارڻ‘. هن لفظ جي ساڳي معنيٰ پروفيسر محرم خان به ڏني آهي، يعني اهو ڪلام جيڪو ڳائي سگهجي. دراصل ’گنان‘ لفظ جو مطلب به ساڳيو آهي، ’سرائتا گيت‘ يعني اهو ڪلام جيڪو جهونگاريو وڃي يا سُر سان ڳايو وڃي.“(الانا، :2016ع 125)

گنان ۾ بيان ڪيل موضوع ۽ مضمون :
گنان جي گهري ۽ پيرائتي اڀياس مان اهو به معلوم ٿو ٿئي ته گنان دراصل منظوم صوفياڻي، ناصحاڻي ۽ ڀڳتي (ويراڳي) ڪلام جي هڪ صنف آهي، جيڪا يارهين صديءَ عيسويءَ جي آخري حصي کان وٺي، اوڻهين صديءَ عيسويءَ جي وچ ڌاري واري عرصي يعني 1868ع تائين، اسماعيلي پيرن سندن فڪر جي ’ست پنٿ‘ طريقي جي پوئلڳن کي اسلام جي اصولن، طور طريقن، ڪريا ڪرمن کي سندن ئي مادري زبانن ۾، موسيقيءَ جي ڍار تي جوڙي ڏني ته جيئن اهي ماڻهو پنهنجين عبادتگاهن ۾ انهن کي روزانه موسيقيءَ جي سرن ۾ پڙهي سگهن. 
ان سلسلي ۾، اسماعيلي فڪر جي صوفين ۽ درويشن هندو ڌرم ۽ ان جي ڌار ڌار پنٿن جي مطالعي ۽ انهن ماڻهن سان سماجي ناتا ۽ رابطا رکڻ جي ڪري، انهن کان سندن پنٿن جي باري ۾  ڪافي ڪجهه سکيو ۽ ساڳئي وقت انهن کي پنهنجي فڪر جي تعليم کان پڻ واقف ڪيائون.

گنان جا گهاڙيٽا: 
پير ستگر نور واري زماني ۾، ڀارت جي ڌار ڌار پنٿن جي سکيا، ’منترن‘ ۽ ’سُريلن گيتن‘ ذريعي ڏني ويندي هئي. اهو ئي سبب آهي جو پير ستگر نور به پنهنجا سُريلا گيت، موسيقيءَ جي ڍار تي جوڙيا ۽ کانئس پوءِ ساڳئي مقصد لاءِ ننڍي کنڊ ۾ آيل يا هن خطي ۾ ڄاول پيرن يا انهن جي اولاد، به گنانن جوڙڻ جو اهوئي طريقو يعني راڳ جي ڍار تي گنان جوڙڻ ۽ انهن کي سر سان ڳائڻ جو رواج وڌو، جيڪو طريقو اڄ ڏينهن تائين اسماعيلي جماعت وٽ رائج آهي.

نوبت:
موسيقيءَ جي ماهرن جو رايو آهي ته، ’نوبت‘ کي سڪندر اعظم رائج ڪيو هو. نوبت ٻن قسمن جي هوندي آهي: هڪ ’وڄت‘ ۽ ٻي ’ڳائڻ‘ جي. ڳائڻ واري ’نوبت‘ جي حوالي سان ڊاڪٽر نبي بخش خان بلوچ پنهنجي ڪتاب، ’سنڌي موسيقيءَ جي مختصر تاريخ‘ ۾ لکي ٿو: ”عرب موسيقيءَ جي سلسلي ۾ ’النوبه‘ يعني ’نوبه‘ جو آڳاٽو ذڪر مصنف ابوالفراج اصفهاني (وفات 968ع) جي ’ڪتاب الاغاني‘ ۾ ملي ٿو، جنهن مان مراد، ڳائيندڙن جو ٽولو آهي. ’نوبه‘ جي لفظي معنيٰ آهي ’وارو‘ ۽ ان موجب اصل مراد راڳيندڙن جي ٽولي مان، هر هڪ جو واري سان ڳائڻ. اِها ڳائڻ جي نوبت هئي، جنهن کان پوءِ وڄائڻ جي ’نوبت‘ مشهور ٿي، پر ويندي 15هين صديءَ تائين، ڳائڻ جي نوبت رائج هئي، جنهن ۾ سازينا به شامل هئا.“(بلوچ، 2003ع، ص:102) عبدالقادر ابن غيبي (وفات 1435ع)، جيڪو پاڻ به نوبت وڄائڻ جو وڏو ڄاڻو هو، سندس وقت ۾ نوبت جا چئن قسمن جا حلقا هئا، جن جا نالا هو هيئن ٿو ڄاڻائي: قول، غزل، ترانه ۽ فرواشت. انهن حلقن ۾ هن پاڻ هڪ نئين حلقي، ’مستزاد‘ جو واڌارو پڻ ڪيو. وڄائڻ واري ’نوبت‘ جي باري ۾ جارج هينري فارمر، ’عرب موسيقيءَ‘ ۾ لکي ٿو ته، ’وڄائڻ جي نوبت عسڪري سازن جي وڄت سان ٿي.‘


باب پنجون

شاهه لطيف جو  راڳ، راڳ جا اڳواڻ، راڳائي فقير، گويا ۽ ڳائڻا

شاهه لطيف جي زندگيءَ تي نظر وجهڻ سان معلوم ٿيندو ته پاڻ ’سدائين سفر ۾ رمن مٿي راهه‘ جيان پاڻ ڳچ حصو سير سفر ۾ گذاريائين، جنهن جو وچور پهرئين جلد ۾ تفصيل سان ڏنو ويو آهي. اها حقيقت به عالم آشڪار آهي ته عالمي سوچ رکندڙ مُدبرن، مفڪرن توڙي شاعرن پنهنجي فڪر کي عام ڪرڻ لاءِ پنهنجي زندگيءَ ۾ جوڳا جتن ڪيا. اهڙن عالمن/بزرگن سان ساٿي به گڏ هوندا هئا، جيڪي سندن گفتگؤَ جا اهم نڪتا، شعر وغيره ڌيان سان ٻڌي، ان کي نه فقط ياد رکندا هئا، بلڪه انهن کي قلمبند ڪرڻ جو سعيو پڻ ڪندا هئا. شاهه لطيف سان پڻ اهڙا ڪيئي سگهڙ ساٿي ساڻ هوندا هئا، جيڪي سندس گفتگو جا اهم نڪتا ۽ مختلف ماڳن تي چيل بيت، چڱي طرح ياد ڪري ڇڏيندا هئا. ڪن مرحلن تي پاڻ کين انهن بيتن ٻڌائڻ جي فرمائش ڪندو هو. فقير ڪچهريءَ ۾ شاهه لطيف جا شعر پوريءَ لئه سان ڳائي، محفل کي موهي وجهندا هئا. اهڙيءَ ريت، ڪن ڪچهرين ۾ اُتي جا مڪاني راڳي، ٻين صوفي بزرگن جا شعر به سُر ۽ لئي ۾ ٻڌائيندا هئا، جن کي شاهه لطيف ڌيان سان ٻڌندو هو، ۽ مهل موقعي سان داد پڻ ڏيندو هو. اهڙا ڪلام به فقير ياد ڪندا ويندا هئا. پوءِ جڏهن سفر تان واپس ايندا هئا ته ڀٽ شاهه تي ڪوٺايل ڪچهرين ۾، اُهي راڳ آلاپيندا هئا. اهڙي سُچيتائيءَ واري تحرڪ سان، فقيرن کي شاهه لطيف جو ڪلام برزبان ياد ٿيندو ويو، جيڪو هو، موقعي جي مناسبت سان ڪچهرين ۾ ڳائيندا هئا. ڪن فقيرن اهڙين ڪچهرين ۾ ڳايل ڪلام، ياد ڪري ڪنهن بنديءَ تي لکي ڇڏيا. ڊاڪٽر نبي بخش خان بلوچ لکي ٿو: ” هڪ عامي روايت موجب شاهه صاحب پاڻ پنهنجي ڪلام کي ٽن جلدن ۾ جمع ڪرايو، پر عمر جي آخري ڏينهن ۾ اهي ٽيئي بياض، پاڻ پنهنجن هٿن سان ڪراڙ ڍنڍ ۾ پاڻيءَ اندر داخل ڪري ڇڏيائين. اهڙي عمل کي ناممڪن نٿو چئي سگهجي، ڇاڪاڻ ته شاههصاحب جي زندگيءَ جو مقصد شعر شاعريءَ جي حفاظت کان وڌيڪ حق ۽ حقيقت جي تلاش هو. پر انهيءَ ۾ به ڪو شڪ ڪونهي ته شاهه صاحب پنهنجي ڪلام کي حق ۽ حقيقت جو آئينو ڪري ٿي ڏٺو ۽ ان کي انسان ذات جي ڀلائيءَ لاءِ الاهي پيغام جو حامل ڪري ٿي ڄاتو. انهيءَ ڪري ئي ان ڪلام کي راڳ ذريعي مؤثر نموني ۾ عوام تائين پهچائڻ جو اهتمام ڪيائين. انهيءَ حقيقت جي روشنيءَ ۾ ڪيئن چئجي ته شاهه صاحب پنهنجي ڪلام کي، جيڪو سالن کان وٺي سندس حاضريءَ ۾ ڳائجي رهيو هو، ٻوڙي ڇڏڻ جو ارادو ئي ڪيو هوندو!“ (بلوچ، (2013ع)، ص: 54-55) شاهه لطيف پنهنجي ڪلام جو ذخيرو، پنهنجي راڳي فقيرن جي حوالي ڪيو ۽ انهن ئي ان جي دل سان حفاظت ڪئي ۽ انهن ئي گذريل پوڻن ٽن  سؤ سالن کان شاهه لطيف جو نه صرف راڳ پر ڪلام به محفوظ رکيو آهي.

شاهه لطيف جي ڪلام سانڍڻ جا سبب:
شاهه لطيف، پنهنجي اڀياس ۽ مشاهدي ۾ جيڪي ڪجھ ڏٺو وائٺو، سو فني انداز سان بيتن ۽ واين وسيلي بيان ڪندو رهيو. کيس ڄاڻ هئي ته سندس ڪلام، ٻين صوفي شاعرن جي ڪلام جي ڀيٽ ۾ وڌيڪ جامع ۽ بامقصد آهي. هن پنهنجن بيتن کي آيتن سان ڀيٽ ڏيئي، عام ماڻهن ۾متبرڪ بڻايو، ان لحاظ کان عام ماڻهو سندس ڪلام کي عقيدت وچان ياد ڪندا هئا ۽ حب سان پڙهندا به هئا. شايد ئي ڪو اهڙو گهر هجي، جتي شاهه لطيف جي بيتن جو ورد نه ٿيندو هجي. عام ماڻهو، شاهه جي رسالي کي دل جو درمان سمجهندا هئا. دکايل ۽ درد وند سسئيءَ وارا بيت پيا پڙهندا هئا، ملڻ جا مشتاق سُر آسا پيا جهونگاريندا هئا، آسائتيون، سُرسامونڊي ۽ سري راڳ پيون آلاپينديون هيون، جن جو ڪو ڀاتي ٻاهر هوندو هو يا ڌيءَ ڌارين ۾ ڏور پرڻايل هوندي هئي ته اُهي سر مارئيءَ جا بيت پيا دهرائيندا هئا. اهڙيءَ ريت هر ڪو پنهنجي طبع موجب شعر پيو پڙهندو هو. ڪي ماڻهو شاهه لطيف جي ڪلام مان فال ڪڍندا هئا. عام ماڻهو پنهنجين ڌيئرن کي ڏاج ۾ ’شاهه جو رسالو‘ ڏيندا هئا. اها هئي عوامي سطح تي شاهه لطيف جي مقبوليت.
شاهه لطيف، پنهنجي دانائيءَ سان فقيرن کي موسيقيءَ جي تربيت ڏيئي ويو ته، راڳ جي ٽاڻي موجب ڪهڙيءَ طرح آلاپين. شاهه لطيف، ڪيترن ئي سُريلن فقيرن کي سامهون ويهاري ڪلام ٻڌندو هو ۽ ڪچاين ڦڪاين جي درستي پڻ ڪندو ويندو هو.
راڳ ويراڳ جون اهي محفلون، شاهه لطيف جي زندگيءَ ۾ شروع ٿيون ۽ اڄ تائين هلندڙ آهن. اهڙي قسم جي روايت اسان کي ننڍي کنڊ توڙي ايران ۽ عرب دنيا ۾ ڪٿي به نٿي ملي. اها اهڙي ته سگهاري ۽ عقيدت واري روايت آهي، جنهن سان هڪ طرف فقيرن جو پنهنجي مرشد سان سنٻنڌ به رهي ٿو ته ٻئي طرف ڪلام، اصل صورت ۾ ڳائجي پيو. ان طرح سان به ڪلام محفوظ ٿي ويو.
شاهه لطيف، پنهنجي عملي زندگيءَ ۾، عام ماڻهن کي وڌيڪ اهميت ڏيندو هو: ’جيها جي تيها مون مارو مڃيا‘ سندس سماجي فلسفو هو. هن جيڪو به ڪلام چيو، اهو سنڌي سماج جي ڪنهن به ريت، رسم ۽ وهنوار جي خلاف نه هو، ان ڪري ماڻهو، گمراهي جي واٽ ڇو وٺندا؟ شاهه لطيف ته هميشه، هر روپ ۾، ساڻيهه ۽ سندس رهواسين جي ڏکن ڏاکڙن، اهنجن ايذائن، خوشين ۽ غمين جي ڳالهه پئي ڪئي آهي، ان ڪري اهو وهم ڪڍڻ گهرجي ته شاهه لطيف اهڙي سوچ به رکي پئي سگهيو ته سندس ڪلام ڪنهن به عام کي گمراهه ڪري ٿي سگهيو!
شاهه لطيف، پنهنجي ڪلام ۾، هر طبقي ۽ خطي جو ذڪر ڪيو آهي. سخين جي ساراهه به ڪئي اٿس، دليرن جي هاڪ جي واکاڻ به ڪئي اٿس، ته هنرمندن جي ساراهه به ڪئي آهي، البت هن ڪُريتن جي نندا ڪئي اٿس ۽ ڪاهلن، اڻڄاڻن، آرام پسندن وغيره کي سُجاڳيءَ جو سڏ ڏنو آهي.
شاهه لطيف، پنهنجي ڪلام ۾، جيڪا ٻولي ڪتب آندي آهي، اها سندس سجاڳ ذهن جو ڪارنامو آهي. هو پنهنجي ٻوليءَ سان پيار ڪندو هو، ان جي سٽاءَ تي فخر ڪندو هو ۽ هن، سنڌي ٻوليءَ کي جامع بڻائڻ ۾ وڏي جاکوڙ ڪئي. هن ٿر، اُتر،لاڙ، ڪڇ، ڪاڇي، لس ٻيلي توڙي ڪوهستان جي لهجن کي هڪ لڙهيءَ ۾ سموهيو. لفظن کي نيون معنائون ڏنيون. هر هنر جي اصطلاحن کي صحيح انداز ۾ پيش ڪري، ٻوليءَ کي عوامي لهجو بخشيو. پنهنجي ٻوليءَ سان پيار هوندي به ڌارين ٻولين لاءِ وٽس ڌڪار نه هئي. ان ڪري ڪوبه سبب نه ٿو جُڙي ته هو پنهنجي سنڌي ڪلام کي ڪنهن کڏ ۾ اڇلائي ڇڏي جنهن ۾ عربي فارسي ۽ ٻين ٻولين جا سوين اصطلاح هئا!!
شاهه لطيف جي قلمي نسخن بابت ڊاڪٽر نبي بخش خان بلوچ پنهنجي سهيڙيل ڪتاب ’شاهه جو رسالو - شاهه جو ڪلام‘، جلد پهرئين ۾ لکي ٿو ته، موجوده تحقيق جي بنياد تي، جيڪي دستاويزي ثبوت، اسان جي آڏو آيا آهن، انهن ۾ سڀ کان قديم شاهه جي ڪلام جو انتخاب، 1206هه/1792ع ۾ ڪاتب، فقير ابوبڪر وارو آهي، جنهن ۾ شاهه جي ٽن سرن: سسئي، مومل راڻو ۽ عمرمارئيءَ مان بيتن ۽ ڪافين جو انتخاب آهي. ڪن عالمن جو خيال آهي ته، فقيرابوبڪر وٽ يقيناً ڪو ٻيو بياض موجود هوندو، جنهن مان هن، اهو پنهنجي ذوق موجب انتخاب ڪيو آهي. اها ڳالهه خاطريءَ سان چئي سگهجي ٿي ته وٽس ڪو ٻيو يا ٻيا قلمي نسخا هوندا، جنهن مان هن چونڊ ڪلام ڪتابت ڪيو آهي.
بهرحال، فقير ابوبڪر واري نسخي کان هڪ سال بعد ۾ 1207هه/1793ع ۾، گنج شريف، خليفي ميان اسماعيل جي نگرانيءَ ۾، فقير عبدالعظيم عرف وڌل شاهه جي هٿ اکر سان لکجي پورو ٿيو. ڊاڪٽر نبي بخش خان بلوچ صاحب جي تحقيق موجب، گنج کان آڳاٽا ڏهه رسالا ٻيا به آهن، جيڪي شاهه لطيف جي حياتي ۾ يا سندس وفات کان پوءِ، اندازن 1165-1210هه/1752ع-1796ع جي چاليهن پنجيتاليهن سالن واري اوائلي دور ۾ لکيا ويا.
قلمي نسخن بابت ڊاڪٽر نبي بخش خان بلوچ جي راءِ جي اُبتڙ، شاهه لطيف جا سوين قلمي نسخا اڄ به عقيدتمندن وٽ محفوظ آهن، جن مان 62 قلمي نسخن جي ترتيب ۽ ورڇ بابت پاڻ ڊاڪٽر بلوچ، ’شاهه جو رسالو‘، جلد پهرئين جي صفحي نمبر 58 کان 64 تائين تفصيل سان ذڪر ڪيو آهي. جڏهن ته محقق ڊاڪٽر محمد ابراهيم سنڌي، پنهنجيءَ ٿيسز ۾، 24 ٻين نسخن جو پڻ ذڪر ڪيو آهي، ان ڏس ۾، محققن کي شاهه لطيف جي پنڌن، پيچرن، آستانن ۽ تڪين بابت کوجنا ڪرڻي پوندي. ڪن محققن ان ڏس ۾ ڪجهه ڪم ضرور ڪيو آهي.

شاهه لطيف جو راڳ:
سنڌي موسيقي، فن جي لحاظ کان جيتري شاهوڪار آهي، اوتري ئي اُن جي تاريخ قديم آهي. سنڌ، قديم زماني کان وٺي راڳ جو مرڪز رهي آهي، جنهن جا اهڃاڻ موهن جي دڙي جي کوٽائيءَ مان بوڙينڊي ۽ مردنگ (دهل جيڪو هڪ اڪريل مجسمي جي ڪنڌ ۾ پيل آهي) مان ملن ٿا ۽ ڀٽائيءَ جي ڀِٽ تي راڳائي فقير، دنبور جي تار وڄائي جيڪو راڳ آلاپين ٿا اُن راڳ جو آلاپ رڳو سُرن مان پيدا ٿيندڙ آواز ناهي، بلڪه اها هڪ اهڙي اثرائتي ۽ پُرسوز آوازي لهر آهي، جا روح کي راحت بخشي وجود تي وجد طاري ڪري ٿي. جڏهن دنبور جي تار ۽ راڳاين جا آلاپ ٻڌندڙن جي ڪنن تي پون ٿا ته اِهي ٻئي گڏيل آواز انهيءَ ڳالهه جو احساس ۽ يقين ڏيارين ٿا ته جُز، ڪُل ۾ سمائجي ويو آهي. حقيقت ۾ شاهه جو راڳ فڪري لحاظ کان جُز کي ڪُل سان هڪ ٿيڻ جو وسيلو آهي.
ننڍي کنڊ جي موسيقيءَ جي تاريخ ۾، ’شاهه جي راڳ‘ جھڙي گائڪيءَ جي ڪابه صنف نٿي ملي، ڇاڪاڻ ته شاهه جي راڳ جا آلاپ به پنهنجا، ته چال به پنهنجي آهي. ڳائڻ جو اهو منفرد انداز، شاهه لطيف جو پنهنجو تخليق ڪيل آهي، جيڪو گائڪيءَ جي ڪلاسيڪل صنفن وانگي قاعدن ۽ قانون موجب ڳائجي ٿو، جنهن سان نه رڳو راڳ جو روپ چٽو ٿئي ٿو، پر ڪلام ۾ سمايل فڪر ۽ فلسفو به، ٻڌندڙن تائين هن راڳ وسيلي پهچي ٿو. اِن جو بنيادي ڪارڻ اِهو آهي ته شاهه لطيف پنهنجي عملي زندگيءَ ۾، موسيقيءَ جي مختلف نوعن ۽ نمونن کان چڱيءَ ريت باخبر هو. مختلف سازن ۽ وڄتن کي پاڻ ٻُڌائين ۽ اُنهن جي لئي ۽ ميٺاڄ جي ماهيت کي پروڙيائين، پنهنجي طبعي احساس ۽ مشاهدي جي آڌار تي راڳ جي انهيءَ رس کي اُتم ڪيائين، جيڪو من کي موهي ۽ دلين تي اثر ڪري ٿو. اُن وقت سنڌ ۾ نج سنڌي راڳ جي روايت توڙي ڪلاسيڪي روايت ٻئي هلندڙ هيون. سماع، موسيقي توڙي عوامي ڳائڻ جا سلسلا به موجود هئا. جيتوڻيڪ انهن ۾ هڪجهڙائي هئي، پر جامعيت ڪانه هئي، يعني اُنهن جو پاڻ ۾ ڪوبه ربط نه هو. شاهه لطيف، انهن مختلف سلسلن ۽ روايتن کي هڪ خاص فڪر هيٺ هڪ اداري جي صورت ۾ منظم ڪيو، جنهن کي ’شاهه جو راڳ‘ سڏجي ٿو.
شاهه لطيف جو راڳ، اڪيلي سِر ڳائڻ وارو نه آهي، بلڪه ٽولي يا سُنگ جو راڳ آهي. شاهه لطيف جي وقت کان وٺي، هن راڳ جي اداري جي سرشتي موجب، گهٽ ۾ گهٽ چئن فقيرن جي ٽولي ’شاهه جي راڳ‘ کي گڏجي ڳائڻ لاءِ چونڊي وئي، ٻيو ته راڳائي ٽوليءَ ۾، راڳ جو هڪ اڳواڻ ۽ ٻيا ساٿي شامل هوندا آهن، جيڪي اڳواڻ جي رهبريءَ هيٺ، سندس پويان هلندا ۽ سندس ڏَس جي پيروي ڪندا آهن. اڳواڻ، وچ ۾ ويهندو، ۽ هڪ جيترا ساٿي ٻنهي پاسن کان ٿورو گولائيءَ ۾ ٿي ويهندا آهن. سڀنيءَ کي هٿ ۾ دنبورا هوندا آهن، جن کي سُر ۾ استعمال ڪندا آهن. اڳواڻ فقير، دنبوري تي تند کي پهرين وڄائيندو، يعني جيڪو سُر ڳائڻو هوندو، ان سُر جو راڳ، تند ۾ تنواريندو. ان کان پوءِ پاڻ پهرين سُرائتو ’سَڏ‘ وجھندو، يعني مٿي آواز ۾، ’وو‘ جو آلاپ ڪندو ۽ پوءِ راڳ کي نروار ڪندو، ۽ هيٺ ’وو ميان‘ تائين آڻيندو. ان بعد، بيت سِٽ سِٽ ڪري آلاپيندو. هڪ بيت آلاپڻ کان پوءِ، ٻئي بيت جي پهرين سِٽ، بنا آلاپ جي پڙهندو، جيڪا سندس ڀر وارو ساٿي، سُر ۾ آلاپيندو. اهڙيءَ طرح سِٽ سِٽ ڪري سڄي بيت جي ’ڏَس‘ ڪندو، ۽ ڀر وارو ساٿي، ڏَس مطابق هر سِٽ کي سُر ۾ آلاپيندو. بيت پوري ٿيڻ تي وري ٽئين ساٿيءَ لاءِ ٽئين بيت جي ’ڏَس‘ ڪندو. اهڙيءَ طرح جڏهن سڀ ساٿي هڪ هڪ بيت آلاپي ويندا، ته وري اڳواڻ ٻئي ڦيري لاءِ پهريون بيت پاڻ آلاپيندو ۽ پوءِ هر هڪ ساٿيءَ لاءِ نئين بيت جي ’ڏَس‘ ڪندو. اهڙيءَ طرح ٽي، چار يا پنج ڦيرا ڏيئي، بيت آلاپي پورا ڪندا، ته اڳواڻ فقير انهن بيتن پويان ’وائي‘ ڳائڻ لاءِ اڳواڻي ڪندو. دنبوري ۾ ’وائيءَ‘ جي مناسبت سان تار وڄندي ۽ وائي ڳائيندي فقير، تار لاءِ دنبوري جي ’ٿاري‘ تي هٿ هڻندا، جنهن سان دف وارو آواز گونج ڪندو. وائي ڳائيندي هڪڙا راڳائي، ڇڪ ڏيئي، ’ٽيپ‘ وارا سُر (نکاد) آلاپيندا، ته ٻيا وري هيٺيين ’گهور‘ واري سُر (کرج) ۾ آلاپ ڏيندا. آوازن جو اهو گڏيل پڙاڏو، جيڪو مٿين ۽ هيٺين سُرن، مثلاً: مٿيين سُر واري ’سا‘ ۽ هيٺين سُر واري ’سا‘ جي سنگم سان پيدا ٿيندو، اُهو شاهه جي راڳ جو روح آهي.  وائي پوري ٿيڻ سان، راڳ جو ڄڻ هڪ دؤر يا وارو (داستان) پورو ٿيو، ان بعد ساهيءَ لاءِ ڪجھ وقفو هوندو ۽ وري ٻيو دؤر (داستان) شروع ٿيندو، جنهن لاءِ اڳواڻ فقير ٿورو ترسي، پوءِ تند وڄائڻ شروع ڪندو. ان کان پوءِ ’جَهڙَ وڄائيندو‘. فقيرن جي روايت موجب ’جَهڙَ‘ جي وڄت، يعقوب شهيد ايجاد ڪئي، ته  جيئن راڳين کي ساهيءَ لاءِ وقفو ملي سگهي. ساهيءَ واري وقفي کان پوءِ راڳ جو ٻيو دؤر يا وارو شروع ٿيندو ۽ ساڳيءَ طرح اڳواڻ فقيرُ پهريائين پاڻ بيت ڳائيندو ۽ پوءِ هر ساٿيءَ لاءِ بيتن جي ڏَسَ ڪندو. بيت پوري ٿيڻ تي پوءِ سڀ گڏجي وري ’وائيءَ‘ تي ورندا. اهڙيءَ طرح چئن پنجن يا وڌيڪ دؤرن يا وارن ۾ هڪ سُر ڳائي پورو ڪندا، ۽ ان کان پوءِ وري ٻيو سُر کڻندا، مثلاً ’سُر ڪلياڻ‘ ڳائڻ بعد وري ’سُر يمن‘ ڳائيندا، مگر ٻين سُرن جي وچ ۾ ساهيءَ وارو وقفو البته وڏو هوندو. راڳ واريءَ هڪ رات ۾ يعني سومهڻيءَ کان پوءِ، فجر نماز کان اڳ تائين وقت جي لحاظ سان ’سُرن‘ جو تعداد ڳائيندا آهن. شاهه جي راڳ جو اهو سلسلو شاهه جي وڏي خليفي ۽ راڳ جي اڳواڻ، تَمر فقير کان وٺي اڄ تائين هلندڙ آهي، جنهن کي درگاهه ڀٽ شاهه جا راڳائي فقير، هفتي جي ستن راتين ۾ وڏي جوش ۽ جذبي سان ڳائي، صدين جي روايت کي جيئرو رکيو پيا اچن. اهي راڳائي پنهنجي عقيدت ۽ پنهنجي مدد پاڻ جي اصول تي راڳ جي هن روايت کي قائم رکيو اچن.
’شاهه لطيف‘ راڳ جي هڪ نئين تحريڪ:
شاهه لطيف جي دؤر ۾، سنڌ ۾ سماعَ واري انداز کان سواءِ ڪلاسيڪي، نيم ڪلاسيڪي ۽ لوڪ موسيقيءَ وارو سلسلو به رائج هو، جنهن ڪري هڪ پاسي ورثي طور منتقل ٿيندڙ موسيقيءَ جي پوئلڳي ٿيڻ لڳي، جنهن ۾ نون گهاڙيٽن جي ايجاد ڪرڻ بدران، پراڻا مروج گھاڙيٽا جيئن جو تيئن ڳائجڻ لڳا، تنهن ڪري راڳ جو سمورو زور ۽ ڌيان جو مرڪز، هنرمنديءَ تي رهيو، ته ٻئي پاسي وري صوفي بزرگن جو سماع وارو سلسلو، مقامي انداز ۽ انگ (طريقي) ۾ ڳائجڻ لڳو.
صوفين وٽ، سماع جي محفلن ۾ راڳ هڪ اهم جُز سمجھيو وڃي ٿو. ان ڪري شاهه لطيف سندن پوئواري ڪندي، نه رڳو سماع جي محفل ۾ راڳ واري سلسلي کي بنيادي حيثيت ڏني، پر ان کي زور وٺائڻ لاءِ راڳ جو ادارو پڻ قائم ڪيو، ۽ عملي طرح سان حڪمت عملي جوڙي، نئين صورت ۾ موسيقيءَ جو هڪ نئون سرشتو ڏنو. راڳ جو هي سرشتو، ڳائڻ جي انداز، ساز جي استعمال ۽ راڳن جي چونڊ ۾، سماع جي آڳاٽن سلسلن کان نه رڳو منفرد ۽ نرالو هو، پر هڪ نئين قسم جي ايجاد پڻ هئي. شاهه لطيف باقاعدي راڳ جو هڪ ادارو قائم ڪيو ۽ ان کان پوءِ، پنهنجن فقيرن جي هڪ ٽوليءَ کي پنهنجي نظرداريءَ هيٺ، رس رچاءَ سان ڀريل ڪلام کي نئين طرز سان ڳائڻ جي تربيت ڏني. ان موجب شاهه لطيف پنهنجي ڪلام جي مختلف موضوعن بابت، بيتن ۽ وائين لاءِ اُنهن موسيقيءَ جي سُرن کي، جن مان ڪي ڪلاسيڪي موسيقي ته ڪي عوامي موسيقيءَ ۾ اڳيئي موجود هئا، پنهنجي ڪلام جي سڃاڻپ بڻايو، جنهن ڪري ان کي لئي يا راڳڻيءَ جي نالي سان ئي سڏيو ويو. شاهه لطيف جو اهو ڪم، ان وقت جي سنڌي موسيقيءَ ۾ هڪ وڏو ڪارنامو هو، ۽ تخليقي صورت ۾ ڄڻ ته هڪ انقلاب هو، جنهن راڳ جي هڪ تحريڪ کي جنم ڏنو. انهيءَ تحريڪ سنڌ ۾ قديم روايتن تي بيٺل موسيقيءَ جي نظام جي جمود کي ٽوڙيو ۽ نئين نکيڙ، تخليقي موسيقيءَ لاءِ راهه هموار ڪئي. شاهه لطيف تحريڪ جي هن سلسلي جو، هنرمندي ۽ ڪاريگريءَ بدران عام ماڻهن جي روح کي راحت ڏيندڙ ۽ جيءُ جياريندڙ ڪيفيتن، احساسن ۽ جذبن سان ناتو جوڙيو. اِن سلسلي ۾ پاڻ هڪ نئون ساز، ’دنبورو‘ پڻ ايجاد ڪيائين. دنبورو، اڳ ۾ ئي عرب، ايراني ۽ وچ اوڀر جي موسيقيءَ ۾ مروج هو، جنهن ۾ چار تارون هيون ۽ ننڍي کنڊ جي موسيقيءَ ۾ هن کي ’چوتارو‘ به سڏيو ويندو آهي، جيڪو عرب ايراني موسيقيءَ ۾ آواز کي سهارو/ٽيڪو ڏيڻ لاءِ ڪم آڻبو آهي. شاهه لطيف، ساڳئي چئن تارن واري دنبوري ۾ پنجين تار جو واڌارو ڪيو، يعني شاهه لطيف جي دنبوري ۾ پنج تارون آهن. هي دنبورو ٻين دنبورن جي ڀيٽ ۾ ان ڪري به نرالو هو، جو هي نئون دنبورو، ’دَڦ‘ جو ڪم به ڏيڻ لڳو. ننڍي کنڊ ۾ هيءُ مختلف قسم جو دنبورو هو، جو آلاپ کان سواءِ، هٿ جي ضربَ سان دنبوري مان گهربل تال جو ڪم به وٺي سگهبو هو. ڊاڪٽر نبي بخش خان بلوچ لکي ٿو: ”راڳ جي هن نئين اداري هيٺ، نئين طرزِ ادا لاءِ جملي ڇٽيهه راڳڻيون چونڊيون ويون، جن مان ٽيهه راڳڻيون فقط شاهه جي پنهنجي شعر لاءِ، ۽ باقي ڇهه ٻين شعرن لاءِ مخصوص ڪيون ويون. ڇٽيهن راڳڻين جي انتخاب مان ظاهر آهي ته شاههصاحب ڇهن راڳن ۽ ڇٽيهن راڳڻين جي قديم روايت کي برقرار رکڻ ٿي چاهيو.“(درشهوار، 1992ع، ص: 113)  ان کان سواءِ اصلوڪي عربي-ايراني موسيقيءَ جي روايت ڏانهن ڌيان ڇڪائڻ لاءِ شاهه لطيف هنن چونڊ ڇٽيهن راڳڻين ۾ ’يمن‘ ۽ ’حسينيءَ‘ کي شامل ڪيو. عربي موسيقيءَ جي نظام موجب ’حسيني‘ بنيادي ٻارهن مقامات يا نغمن منجهان نڪتل نغمو آهي ۽ ’يمن‘ به عربي راڳ جي سرشتي جو جُز آهي. امير خسرؤَ انهن ٻنهي نغمن کي مڪمل يا جزوي طور هندوستان جي ديسي موسيقيءَ جي نغمن جي جوڙ سان نيون راڳڻيون ايجاد ڪرڻ لاءِ استعمال ڪيو. اهڙيءَ ريت ’ايمن‘ ۽ ’ايمن ڪلياڻ‘، يمن جي نغمي جي جوڙ سان ۽ ’حسينيءَ‘ جو پڻ مقامي طرزن سان ميلاپ ڪيو ويو.
اميرخسرؤَ جي جوڙ مان ئي پوين استادن ’حسينيڪانڙو‘ ۽ ’حسيني ٽوڙي‘ جون طرزون ايجاد ڪيون. ان کان پوءِ، شاهه لطيف پهريون شخص هو، جنهن يمن ۽ حسيني نغمي کي سندن اصلي نالن سان پنهنجي چونڊ ڪيل راڳڻين ۾ جاءِ ڏني، ته جيئن راڳڻين جي ماهيت پڻ برقرار رهي. باقي چوٽيهن راڳڻين مان، شاهه لطيف، 17 هندستاني ڪلاسيڪي موسيقيءَ مان ۽ 17 عام مقبول ديسي ڌُنن مان چونڊ ڪيون. ڪلاسيڪي موسيقيءَ مان سندس چونڊ ڪيل راڳ ۽ راڳڻيون هن ريت آهن:
ڪلياڻ
کنڀات (کماچ)
سري راڳ
سوهني – سهڻي
سارنگ
ڪيداره – ڪيڏارو
ديسي
سورٺ
بروه – بروو
بروو سنڌي
رامڪلي
بلاول
آساوري–آسا 
ڌناسري
پوربي – پورب
ڪامود – ڪاموڏ
بسنت
شاهه لطيف جي هن راڳ جي تحريڪ هيٺ، انهن راڳڻين جي ادائگيءَ مان معلوم ٿئي ٿو ته، پاڻ ڪلياڻ، بلاول ۽ کنڀات (کماچ) کي پنهنجي اصلوڪي شڪل ۾ قائم رکيائين. ڇاڪاڻ ته اِهي بنيادي ٺاٺ آهن، جن مان ٻيون راڳڻيون نڪتل آهن. باقي 17 راڳڻين کي انهيءَ روپ ۾ قائم رکيائين، جنهن ۾ انهن کي مقامي طور ماڻهو ڳائيندا هئا، انهيءَ ڪري ’شاهه جي راڳ‘ ۾ هنن مٿين راڳڻين جي لئي، ڪلاسيڪي گهاڙيٽي سان مطابقت رکي ٿي، جيڪي ٿوريءَ چال يعني ’ڇيڙَ‘ جي فرق سان آلاپجن ٿيون.
شاهه لطيف پنهنجي ڪلام لاءِ،  ’عوامي موسيقيءَ‘ مان جيڪي 17 راڳڻيون چونڊيون، سي هيٺ ڏجن ٿيون:
سامونڊي
آبري
معذوري
ڪوهياري
راڻو
کاهوڙي
رِپ
ليلا چنيسر
ڏهر
ڪاپائتي
ڍول مارئي
پرڀاتي
گهاتو
شينهن ڪيڏارو
مارئي
هير
ڪارايل
راڳ جي هن تحريڪ هيٺ، مٿين راڳڻين جي چونڊ جي نوعيت معنيٰ خيز آهي. ڪلاسيڪي موسيقيءَ ۽ عوامي موسيقيءَ مان هڪ جيترين راڳڻين جي شموليت ڏيکاري ٿي، ته شاهه لطيف جو مقصد هو ته هِن تحريڪ وسيلي عوام جي موسيقيءَ جو معيار بلند ٿئي. ان ۾ هميشه تازگي رهي ۽ ان مديخارج ڪلاسيڪي روايت ۾ پڻ ساهه پوي، جيڪا پنهنجي ڏکين فني پيچيدگين سبب پنهنجو جوهر وڃائي چُڪي هئي، جنهن ۾ عام ماڻهن لاءِ ڪا به دلچسپي ڪانه رهي هئي.
شاهه لطيف جي جوڙيل نئين طرز جي موسيقيءَ، اداري ۽ تحريڪ جو سنڌ جي مقامي موسيقيءَ جي لاڙي تي گهرو اثر پيو.
ڪلاسيڪي راڳڻين مان ڪلياڻ، سارنگ، آسا، ڪيڏارو، سورٺ، بلاول، ڌناسري ۽ بسنت، سنڌ ۾ نهايت مقبول ٿيا. ٻئي پاسي ڪوهياري، ڏهر، راڻو ۽ پرڀاتي، جن کي اڳي ئي مقامي اهميت ۽ حيثيت حاصل هئي، تن کي تمام گهڻي وسعت ملي ۽ انهن کي سڄي ملڪ ۾ ڳائڻ شروع ڪيو ويو. راڻو ۽ ڪوهياري ايترو ته مقبول ٿيا، جو صديون گذرڻ کان پوءِ به اِهي اڄ ٻئي راڳ، عوام ۾ پسند ڪيا وڃن ٿا. اِهو شاهه لطيف جي تحريڪ جو ئي اثر آهي، جو ڪلاسيڪي ۽ مقامي موسيقيءَ جون راڳڻيون اڄ تائين سنڌ ۾ ڳائجن ٿيون.
سنڌ ۾ گڏجي ڳائڻ جو انداز گهڻو آڳاٽو آهي. مندرن ۾ پوِتر ڌرمي راڳ کان ويندي، مقامي سنگيت ۾ گڏجي ڳائڻ جو سلسلو صدين کان وٺي رائج آهي. ڳائڻ جا ٻئي سلسلا، فني قيد ۽ پابندين کان آزاد آهن، پر شاهه لطيف پنهنجي راڳ لاءِ باضابطي قاعدا مقرر ڪيا ته جيئن ڳائڻ جو توازن برقرار رهي سگهي ۽ ٻڌندڙ کي پڻ تسڪين حاصل ٿئي.
شاهه لطيف، فني حوالي سان پنهنجن فقيرن جي پاڻ تربيت ڪئي ته سندس جوڙيل راڳ جو نظام گڏجي ڪيئن ڳائجي. شاهه جي راڳ کي ڳائيندڙ جماعت، پنجن کان ڇهن راڳيندڙن تي ٻڌل هوندي آهي، جن ۾ هڪ اڳواڻ هوندو آهي ۽ ٻيا ان جي پيروي ڪندڙ هوندا آهن. جڏهن وائي ڳائڻ مهل، لئي چوٽ چڙهندي آهي ته، جماعت جا اڌ راڳي هيٺين سُرن تي ۽ اڌ راڳيندڙ مٿين سُرن تي آلاپيندا آهن. انهن هيٺين ۽ مٿين آلاپن جي ميلاپ جي ڪري سُرن ۾ جيڪا هم آهنگي ۽ لئي پيدا ٿيندي آهي، اُها ننڍي کنڊ جي موسيقيءَ جي تاريخ ۾ پنهنجي نوعيت جي پهرين واڌ آهي.
شاهه لطيف، سنڌ ۾ موسيقيءَ جي جنهن تحريڪ جو بنياد وڌو، تنهن جي نتيجي ۾ سنڌي موسيقيءَ کي هڪ نئين قسم جو پنج تارو دنبورو مليو ۽ راڳ جي ادائگي هڪ نئين انداز ۾ ٿيڻ لڳي. ان کان سواءِ ڪلاسيڪي موسيقيءَ جي راڳ ۽ راڳڻين کي مقامي روپ مليو، جنهن سان مقامي راڳ جو دائرو وسيع ٿيو ۽ هٿي ملي. سنڌ ۾ شاهه لطيف جي هن تحريڪ پنهنجا مثبت اثر ڇڏيا، جنهن جو اعليٰ مثال صدين کان وٺي درگاهه ڀٽ شاهه تي ٿيندڙ ’شاهه جو راڳ‘ آهي، جو موسيقيءَ جي تحريڪ جو هڪ بنيادي حصو ليکيو وڃي ٿو.

سنڌي پرڪاش جا راڳ:
علم موسيقي موجب هيٺان کان مٿي، يعني ’سا، ري، گا، ما، پا، ڌا، ني، سا‘ تائين سُر لڳائڻ کي ’آروهي‘ چوندا آهن ۽ مٿان کان وٺي هيٺ يعني ’سا، ني ڌا، پا، ما، گا، ري، سا‘ تائين سُر لڳائڻ کي ’اَمروهي‘ چوندا آهن. آروهي کان امروهي ۽ امروهي کان آروهي تائين مقرر سُرن جي ميلاپ مان پيدا ٿيل خاص آوازن کي ’راڳ‘ چئبو آهي.
راڳ، سموريءَ دنيا جي هر حصي ۾ پکڙيل آهن، جيڪي مختلف علائقن ۾ مختلف انداز سان آلاپجن ٿا. علم موسيقيءَ جي گرنٿن ۾ ڪيترائي اهڙا راڳ آهن، جيڪي جاگرافيائي لحاظ کان سُرن جي ڦيرگهير سان پنهنجن پنهنجن خِطن جي نمائندگي ڪن ٿا، جيئن راڳ درباري (ڪرناٽڪي) هندوستان، حسيني ۽ زنگولا راڳ، عرب ۽ ايراني موسيقيءَ جا يادگار آهن. اهڙيءَ ريت سنڌ جي خمير مان به ڪيترائي اهڙا راڳ ڦُٽي نڪتا آهن، جن کي ’سنڌي پرڪاشَ جا راڳ‘ چيو وڃي ٿو، جيڪي نه رڳو موسيقيءَ جي گرنٿن ۾ صدين کان درج آهن، پر اڄ به اِهي راڳ ننڍي کنڊ جي ڪلاسيڪي، نيم ڪلاسيڪي ۽ لوڪ موسيقيءَ ۾ ڳايا وڄايا وڃن ٿا.
سنڌي پرڪاش جا راڳ اهڙي قسم جا راڳ آهن، جن جي سُرن جي ميلاپ مان هڪ خاص انداز پيدا ٿئي ٿو، جنهن کي ’سنڌي انگ‘ سڏجي ٿو. ڪيترائي اهڙا راڳ، گرنٿن ۾ درج آهن ۽ گَويا ۽ راڳي انهن راڳن کي پنهنجي سُريلي آواز سان آلاپين ٿا ته موسيقار وري انهن راڳن ۾ ڌنون ترتيب ڏين ٿا. انهن راڳن ۾ موسيقيءَ جو خاص حِظُ ملي ٿو، جيڪو پڻ موسيقيءَ جو اهم جزو آهي. سنڌي پرڪاش جا راڳ، موسيقيءَ جي قانون ۾ فني جوڙجڪ جي معيار تي پورا لهندڙ راڳ آهن. جي انهن راڳن ۾ موسيقيءَ جي قانون سان اڻبڻت هجي ها، يا ڳائڻ ۾ اڻپورا هجن ها ته هندوستاني موسيقيءَ جا ڄاڻو ۽ گُني، اهڙن راڳن جو ذڪر، پنهنجي گرنٿن ۾ ڪڏهن به نه ڪن ها ۽ نه وري اهڙا اڻپورا راڳ ڳائجن ئي ها. ’سنڌي پرڪاش جا راڳ‘ هندستاني موسيقيءَ جو اهم جُز آهن، ان ڪري انهن راڳن جو ذڪر، صدين کان وٺي هندوستان ۾ موسيقيءَ جي مختلف گهراڻن وٽان ملي ٿو.
موسيقيءَ جي قانونن ۽ قاعدن مطابق سنڌي پرڪاش جي راڳن جي سڃاڻ اِها آهي ته انهن راڳن ۾، رکب (ري) ڌيوت (ڌا) جا سُر ڪومل، گنڌار (گا) ۽ نکاد (ني) جا سُر، تيور لڳندا آهن ۽ ڳائڻ جي لحاظ کان اهي راڳ ٻن وقتن ۾ ورهايل آهن، يعني سنڌي پرڪاش جا راڳ اُن وقت ڳايا ويندا آهن، جنهن وقت ڏينهن جو رات سان ۽ رات جو ڏينهن سان ميلاپ ٿيندو آهي. اهڙو وقت ڏينهن ۾ ٻه ڀيرا ايندو آهي، هڪ صبح جو سِج اڀرڻ وقت ۽ ٻيو شام جو سِج لهڻ وقت. صبح وارا راڳ، صبح جو چئين وڳي کان شام جو ستين وڳي تائين ۽ شام وارا راڳ، شام جو ستين وڳي کان صبح جو چئين وڳي تائين ڳايا ويندا آهن. صبح وارن راڳن ۾، مڌم ڪومل ۽ رات وارن راڳن ۾ مڌم تيور استعمال ٿيندو آهي.
علم موسيقيءَ جي گرنٿن ۾ ٽي ٺاٺ اهڙا آهن، جن جا راڳ، قانون ۽ قاعدن موجب ’سنڌي پرڪاش جا راڳ‘ آهن، جيڪي سُرن جي لحاظ کان سنڌي انگ جي نمائندگي ڪن ٿا، جن ۾ ’پوربي‘، ’ماروا‘ ۽ ’ڀيرون‘ ٺاٺ جا نالا اچن ٿا. انهن ٺاٺن ۾ آيل سنڌي پرڪاش جي راڳن جو تفصيل ڪجھ هن ريت آهي:
(1) ٺاٺ پوربي: پوربي، سريراڳ، پوريا ڌناسري، پرج مالوي، ترون، ديپڪ، جيت سري، گوري، ديوا، سري ٽنڪ، هنس نارائڻ، بسنت.
(2) ٺاٺ ماروا: ماروا، پوريا، براري، جيت، بٺيار، بکار، پنجم، ڀڀاس، سهڻي، ماليگورا، سازگيري، پوريا ڪلياڻ.
(3) ٺاٺ ڀيرون: ڀيرون، پرڀات، ڪالنگڙا، شيومت ڀيرون، بسنت مکاري، آنند ڀيرون، آهير ڀيرون. هجيج ’مجاز‘، زيلف، بنگال ڀيرون، للت، سوراشٽ، للت پنجم، ديس گونڊ، بڀاس، ميگهه رنجني، گُن ڪلي، رام ڪلي، ديوگنڌار، جوڳيا، گوري، ساويري.
هن وقت تائين هڪڙا ته سنڌي پرڪاش جا اُهي راڳ آهن، جيڪي وجود ۾ اچي چُڪا آهن، ٻيا اُهي جيڪي وجود ۾ ايندا، ان ڪري جيڪي راڳ، ايندڙ زماني ۾ وجود ۾ ايندا، انهن ۾ ريکب ڪومل، ڌيوت ڪومل، گنڌار ۽ نکاد جا سُر تيور لڳل هوندا ته قانون ۽ قاعدن موجب اُهي سنڌي پرڪاش جا راڳ سڏيا ويندا، پوءِ اِهي راڳ سنڌ يا هندوستان ۾جنم وٺن يا دنيا جي ڪنهن به ڪُنڊ ڪڙڇ ۾ جوڙيا وڃن پر راڳ وديا جي اصول مطابق سندن شمار سنڌي پرڪاش جي راڳن ۾ ڪيو ويندو.
شاهه لطيف جي رسالي ۾ آيل سُرن جي اڀياس مان معلوم ٿئي ٿو ته، شاهه جو ڪلام، گنج ۽ قلمي نسخن کي ڇڏي، باقي جيڪي به رسالا موجوده دور تائين ترتيب ڏنا ويا آهن، انهن ۾ 30 سُر آهن ۽ هر سُر ڪنهن نه ڪنهن راڳ تي آڌاريل آهي. انهن ۾ ڪي هندوستاني ته ڪي عرب-ايراني موسيقيءَ جا راڳ آهن. شاهه لطيف پنهنجي ڪلام جي سُرن لاءِ ٻاهرين راڳن سان گڏ سنڌي پرڪاش جي راڳن جي پڻ چونڊ ڪئي، جن تي سندس ڪلام جا سُر پڻ آڌاريل آهن ۽ ڪلام جا سُر ڪجھ هن ريت آهن:
راڳ رامڪلي
راڳ پوربي
راڳ سريراڳ
راڳ سهڻي وغيره.
سنڌي پرڪاش جي انهن راڳن ۾ اڄ به شاهه لطيف جو ڪلام ڳايو وڃي ٿو.

شاهه لطيف جو ساز: دنبورو
ساز، موسيقيءَ جو ساهه آهي. ساز جي سنگت سان ذِڪرِ الاهي ڪرڻ واري رسم کي سڀ کان پهريان حضرت دائود  ’ارغنون‘ نالي هڪ ساز ايجاد ڪري، جاري ڪيو. پاڻ ارغنون تي مٺي آواز ۾ ’زبور جون آيتون‘ ڳائيندو هو. اِهو ارغنون، دنيا جي قديم ترين سازن ۾ شمار ٿئي ٿو. روايتن ۾ اچي ٿو ته، ساز تي سريلي آلاپ جو رواج کانئس ئي شروع ٿيو.
هندومت موجب ’سرسوتي‘، سنگيت جي ديوي آهي. قديم هندستان ۾ پٿر تي اُڪريل مورتين ۾، سرسوتيءَ جي تنبوري نما ساز، هٿ ۾ نظر اچي ٿو.
ننڍي کنڊ ۾ ساز تي ڳائڻ عبادت جو هڪ ذريعو پڻ رهيو آهي. وري سنڌ ۾ عارفانه سماع ۾ ساز جي روايت کي شاهه لطيف اڳتي وڌايو. شاهه لطيف، سماع جي محفل ۽ پنهنجي راڳ جي سرشتي ۾، دنبوري جي ساز کي شامل ڪيو. اِهو آڳاٽو روايتي تنبورو ڪونه هو، پر هڪ نئين قسم جو ’دنبورو‘ هو. سنڌ جي ڀر واري صوبي، بلوچستان ۾، دنبوري کي ’دنبيره‘ سڏيو وڃي ٿو. شاهه لطيف ڪهڙي خاص خيال سان، دنبوري کي نئين روپ ۾، پنهنجي راڳ جي سرشتي ۾ شامل ڪيو، انهيءَ سوال جو جواب ڏيڻ مشڪل آهي، ڇاڪاڻ ته انهيءَ باري ۾ شاهه لطيف جو پنهنجو ڪوبه قول موجود ناهي. البته ڀانئجي ٿو ته دنبوري کي ان ڪري ترجيح ڏني وئي جو دنبورو، سنڌ ۽ ڀرپاسي ۾ قديم دور کان وٺي موسيقيءَ جو هڪ مڃيل ساز رهيو آهي، ڪيئي صدين کان چئن تارن وارو تانپوره – تنبوره اصل هندستان يا ننڍي کنڊ جو ’ساز‘ آهي. ڪرناٽڪ ۾ اهو ’تنبوره‘ سڏجي ٿو. ٻي هڪ روايت آهي ته، اهو ’تنبوره‘ اصل ۾ مصر ۾ ايجاد ٿيو، جتان اهو ميسوپوٽيما ۽ فارس ويو، جنهن کان پوءِ اهو ننڍي کنڊ ۾ آيو جيئن ته قبل از تاريخ کان سنڌ ۽ ميسوپوٽيميا (سمير ۽ بابل) جا لاڳاپا موهن جي دڙي جي مهرن مان ثابت آهن، ان ڪري چئي سگهجي ٿو ته انهن هڪ ٻئي جي موسيقيءَ جو به اثر ورتو هوندو. البت تاريخ واري دؤر ۾ جيئن اوائلي اسلامي دور کان وٺي اهو عرب-ايراني موسيقيءَ جو عام مقبول ساز بنيو. اتان آڳاٽو تنبورو سنڌ ۾ آيو ۽ سنڌي موسيقيءَ جو هڪ اهم ساز بنيو، شاهه لطيف ان ۾ هڪ تار جو واڌارو ڪري ان کي دنبورو بڻايو آهي. انهيءَ تاريخي اهميت کان سواءِ، ’تند جي وڄت‘، سان گڏ دنبوري جي ٿاري تي هٿ هڻڻ سان دف جي لئي (تال) پڻ ملي ٿي، ۽ دف جي وڄت شرعي جواز جي دائري اندر هئي. اهڙيءَ طرح هڪ ئي ساز مان ٻه مقصد يا سُريلا آواز حاصل ٿي ٿيا. دهل، طبلي يا ٻين سازن آڻڻ سان، جذبن ۽ احساسن واري اثرائتي آلاپن تي سازن جي هنرمنديءَ جو ڍڪ اچي ٿي ويو، جنهن ڪري اهڙن سازن کي نه کنيو ويو ۽ دنبوري کي اهميت ڏنائين.
دنبوري ساز جي جوڙجڪ يا صورت، تانپوري ۽ سِتار جھڙي آهي. تانپوري ۾ چار ۽ سِتار ۾ ٽي تارون هونديون آهن، پر اِهي ساز، دنبوري جي ڀيٽ ۾ وڏا ٿين ٿا. دنبورو ڪاٺ مان ٺاهي، پهرين هيٺ اڌ گول ٺاهين، جنهن کي پيٽ به چون ته ’شڪم‘ به چون. اِن شڪم جي مٿان سنهون تختو هڻن، جنهن کي ’پلڪ‘ يا ’پاٽيو‘ به چون. مٿان ٻه فوٽ کن پورو اڌ گول ڳن وجھن، جنهن کي ڏانڊي به سڏين. ان ڳن جي مٿئين حصي ۾ پاسن کان ڪليون يا ڪيريون هڻن، جنهن ۾ تارون ڇڪبيون آهن. دنبوري جون تارون ڪيرين ۽ ڳن کان ٿينديون، شڪم جي هيٺان ٻڌبيون آهن. آڳاٽي وقت کان دنبورو چؤتارو هو، يعني منجھس چار تارون هيون، جن جا عرب-ايراني موسيقيءَ ۾ هي نالا هئا:|
شاهه لطيف هن روايتي چؤتاري واري دنبوري ۾ ترميم ڪئي ۽ مُثنيٰ تار جي جاءِ تي ٻه تارون رکيون، جن کي اصل عرب-ايراني نالي (مُثنيٰ-ٻيڻيون) جي مناسبت سان ’جاڙيون‘ سڏيو ويو.
شاهه لطيف جي دنبوري ۾ پنج تارون آهن: (1) گهُورَ،    (2) پوئين جاڙي، (3) اڳين جاڙي، (4) ٽيپ ۽ (5) زبان. دنبوري جون اِهي تارون مختلف سپتڪ (سُرن لاءِ قائم ڪيل جاءِ کي سپتڪ چئبو آهي.) سپتڪ ٽن قسمن جون هونديون آهن: مندر، مڌم ۽ تارَ. هر سُپتڪ ۾ ٻارنهن سُر هوندا آهن، جنهن ۾ ’سا‘ ۽ ’پا‘ قائم سُر آهن، باقي ري، گا، ما، ڌا، ني جا 5 ڪومل ۽ 5 تيور سُر هوندا آهن) سپتڪ آواز ڏينديون آهن. دنبوري ۾ تارن جي بيهڪ ساڄي کان کاٻي هن ريت آهي:
گهور: بلوچستاني دنبيره (دنبوري) ۾ هيءَ تار ’گُهور‘ سڏجي ٿي، جا هيٺين مندر سپتڪ جي ’سا‘ جو آواز آهي.
جاڙيون: هي ٻئي تارون گڏ هونديون آهن ۽ وچين مڌم سپتڪ جي ’سا‘ جو آواز ڏين ٿيون.
ٽيپ: هيءَ تار، مٿين سپتڪ تار جي ’سا‘ جو آواز ڏيندي آهي.
زبان: هي تار، تند طور وڄي ٿي ۽ سُرن کي اُچاري ٿي.
موسيقيءَ جي ڪائنات ۾ تار وارا جيترا به ساز آهن، انهن ۾ شاهه لطيف جو دنبورو سڀني کان منفرد آهي، ڇاڪاڻ ته شاهه لطيف چئن تارن واري عرب ايراني دنبوري ۾ هڪ تار جو واڌارو ڪري، سنڌي موسيقي ۽ پنهنجي راڳ جي اداري کي هڪ نئون ساز ۽ انداز ڏنو. شاهه لطيف پهريون دنبورو ٺٽي ۾ ويهي، اُتي جي سوٽهڙن کان ٺهرايو. هي يڪ ڀانڊيو دنبورو هو، يعني اُن جو هيٺيون ڀانڊو يڪي ڪاٺيءَ مان ڪوري ٺاهيل آهي. شاهه لطيف جو ٺهرايل اِهو ساڳيو دنبورو پوءِ تمر فقير کنيو، جيڪو راڳ جو اڳواڻ ٿيو.
ڊاڪٽر نبي بخش خان بلوچ، پنهنجي ڪتاب، ’سنڌي موسيقي جي مختصر تاريخ‘ ۾ لکي ٿو: ”چون ٿا ته ڀٽائي صاحب جي وقت ۾ ئي، پوءِ ٺٽي ننگر مان موتي ۽ گوپال نالي سوٽهڙ آيا، جن ڀِٽ تي ويهي دنبورا ٺاهيا، اِهي اوائلي دنبورا يڪ- ڀانڊيا هئا، ان کان پوءِ ’ڦاڪدار‘ (يعني هڪ کان وڌيڪ ڪاٺ جي ٽڪرن جي جوڙ مان) ٺهيا.“(بلوچ، 2003ع، ص: 178)
شاهه لطيف جي ايجاد ڪيل پنجن تارن واري دنبوري کي اڄ به سنڌي موسيقيءَ ۾ منفرد حيثيت حاصل آهي. شاهه لطيف جي دنبوري جي وڏي خوبي اِها آهي، ته باقاعدي ڳائڻ کان علاوه دنبوري جي تارن کي وڄائبو، ته اُن مان هر راڳ جي شڪل ٺهي نڪرندي يعني خالي دنبوري تي تارن وسيلي راڳ جو روپ ظاهر ڪري سگهجي ٿو.
هن دنبوري جي ايجاد کان پوءِ، ڳائيندڙ کي تال جي لحاظ کان ڪنهن به ساز جي ضرورت نٿي پوي، ڇاڪاڻ ته شاهه لطيف جي ايجاد ڪيل هن دنبوري ۾ تال جون ٻه خاصيتون آهن: هڪ ته راڳي انهن تارن تي جڏهن ڌڪ هڻي ٿو ته تار جو آواز تال جو ڪم ڏئي ٿو، ٻيو جڏهن دنبوري جي ٿاري تي ڌڪ لڳي ٿو ته دف جي لئي پڻ ملي ٿي، هن ساز جي ايجاد، اسان جي سازن ۾ قابل قدر واڌارو آندو آهي.

دنبوري جي وڄت:
موسيقي ڪهڙي به روپ ۽ ڪهڙيءَ به زبان ۾ ڳائي وڃي، پر اُها ڪنهن نه ڪنهن وڄت سان ضرور جُڙيل هوندي آهي. وڄت/تال موسيقيءَ جي بيهڪ جو بنيادي ۽ اهم جُز آهي، بنا وڄت جي ڳائڻ جو گرام/وزن برابر نٿو رهي سگهي. وري ڪلاسيڪي موسيقيءَ ۾ تال ڪرنگهي واري هڏيءَ جي حيثيت رکي ٿي. ڪلاسيڪي موسيقيءَ ۾ وڄت جون ڪي اهڙيون ته بندشون جوڙيون ويون، جن کي رڳو موسيقيءَ جا اهي خاص گهراڻا ئي ڳائي ۽ وڄائي سگهن ٿا. ان ڪري اڄ اُهي وڄت جون بندشون نه رڳو انهن گهراڻن تائين محدود رهجي ويون آهن، پر وقت گذرڻ سان گڏ پنهنجي وجود کي به برقرار رکي نه سگهيون آهن، ڇاڪاڻ ته اهي وڄت جون بندشون رڳو ڪجهه گهراڻن پنهنجي سڃاڻپ لاءِ جوڙيون هيون، ته جيئن ٻين جي ڀيٽ ۾ سندن سڃاڻپ ڌار هجي. ان ڏس ۾ جڏهن شاهه لطيف جي موسيقيءَ کي ڏسجي ٿو ته شاهه لطيف جي گائڪي، وڄت کان ڌار ناهي، پر جڏهن دنبوري تي وڄت کي ٻُڌجي ٿو ته ڪٿي به اِهو تاثر پيدا نٿو ٿئي ته شاهه لطيف پنهنجي راڳ لاءِ دنبوري جي وڄت ۾ ڪا الڳ ڪاريگري ڏيکاري، وڄت کي محدود ڪري منجھائي پيش ڪيو هجي. جيئن شاهه لطيف جو ڪلام عام توڙي خاص لاءِ آهي ته اهڙيءَ طرح راڳ به هر ڪنهن لاءِ آهي، ان ڪري شاهه لطيف دنبوري جي وڄت کي ماهرانه قيد جي بندش کان آزاد رکيو؛ ڇاڪاڻ ته شاهه لطيف آڏو مکيه مقصد ئي اِهو هو ته راڳ دلين تي اثر ڪري، ان ڪري دنبوري جي وڄت کي هنرمنديءَ بدران آسان ڪري راڳ جي سهاري لاءِ شامل ڪيائين، جيئن تند ۽ تار (تال) جو ميلاپ هجي. دل جي ڌڙڪي ناڙ (نبض) جي ڌڪ ڌڪ سان هم آهنگ هجي.
شاهه لطيف پنهنجي عملي زندگيءَ ۾ موسيقيءَ جي مختلف قسمن/اندازن ۽ نمونن کان باخبر هو، مختلف سازن ۾ وڄتن کي ٻُڌائين، انهن جي لئي ۽ ميٺاج جي ماهيت کي پروڙيائين ۽ پنهنجي عملي مشاهدي ۽ تجربي جي آڌار تي راڳ جي انهيءَ رس کي اتم ڪرڻ لاءِ دنبوري مان وڄت جو به ڪم ورتائين. شاهه جي راڳ جي اڳواڻ، مرحوم پير ميان غلام شاهه چيو هو ته، ’ڀٽائي صاحب جي وقت ۾ دنبوري جي وڄت رڳو واين ڳائڻ لاءِ هئي ۽ اُها وڄت فقط ٽن قسمن جي هئي: (1) ڇيڙ،
(2) ڏيڍي، ۽ (3) دوتالي.‘
ڇيڙ: دنبوري کي رڳو ڇيڙڻ ۽ بنا ڪنهن تار وڄائڻ جي سُر ڏيڻ واري وڄت کي ’ڇيڙ‘ چئبو آهي. ’ڇيڙ‘ تي راڳ تار جي حد بنديءَ کان آزاد ٿي، آلاپن تي هلندو، مگر سُر ۾ هوندو آهي. هن وقت ڀٽ جي درگاهه تي جيئن راڳ هلي ٿو ته سواءِ چئن سُرن جي ٻين سڀني سُرن ۾ ڪي نه ڪي وايون ’ڇيڙ‘ تي ڳائجن ٿيون. فقط سامونڊي، آبري، حسيني ۽ کاهوڙي سُرن ۾، ’ڇيڙ‘ واري وڄت ناهي، يعني انهن سُرن جون وايون، ’ڇيڙ‘ بدران تار ’ڏيڍيءَ‘ يا ’دوتاليءَ‘ تي ڳائجن ٿيون. ڇيڙ ۾، زبان کان وٺي گهور تائين سڀ تارون ڇيڙبيون آهن.
ڏيڍي: دنبوري جي تار تي وڄت جو هي انداز سنڌ ۾ سماع جي ڳائڻ واري سلسلي جي آڳاٽي وڄت آهي. هن وڄت ۾ دنبوري جي تار تي ڌڪ لڳندا آهن. هڪ ڌڪ، ’ٽيپ‘، ٻيو ’گهور‘ تي ۽ ٽيون ’زبان‘ تي، هي خاص طرح ذڪر جي وڄت آهي.
دوتالي: هيءَ ايراني راڳ جي قديم وڄت آهي ۽ شايد آڳاٽي وقت کان وٺي سنڌ ۾ رائج هئي. ڀٽائي صاحب، انهيءَ ڪري روايت جي سلسلي کي قائم رکڻ لاءِ هن وڄت جي چونڊ ڪئي. هن وڄت ۾ دنبوري جي تار تي چار ڌڪ لڳندا آهن. هڪ ڌڪ ’زبان‘ تي ٻيو ’گهور‘ تي، ٽيون ’ٽيپ‘ تي ۽ چوٿون ڌڪ وري ’گهور‘ تي لڳندو آهي.
دنبوري تي هنن ٽن وڄتن کان سواءِ بعد ۾ ٻه ٻيون وڄتون به وجود ۾ آيون: هڪ ’تند وڄائڻ‘ ۽ ٻي ’جھڙ وڄائڻ‘. اِهي ٻئي وڄتون، ٽالپرن واري دؤر ۾ شروع ٿيون. جڏهن شاهه جو راڳ پنهنجي مقبوليت جي لحاظ کان اوج تي پهتل هو.
تند وڄائڻ: هر سُر جي شروع ۾ ڳائڻ کان اڳ ’تند‘ (زبان) وڄائي، انهيءَ سُر جو راڳ نروار ڪيو ويندو آهي. مثلاً سُر ڪلياڻ جي بيتن ۽ واين ڳائڻ کان اڳ، اڳواڻ فقير تند وڄائيندو آهي. يعني دنبوري جي ’زبان‘ واري تار ذريعي راڳ ڪلياڻ کي نروار ڪندو. تند واري وڄت کي يعقوب فقير پنهنجي اڳواڻيءَ واري دؤر ۾ وڌيڪ چٽو ڪيو هو.
جھڙَ وڄائڻ: تند وڄائڻ کان پوءِ، اڳواڻ ’جھڙَ‘ وڄائيندو ته جيئن تند وڄائڻ کان پوءِ، ڪجھ وقفو ملي ۽ پڻ اڳئين ڳايل سُرن جو خيال سندن ذهن مان نڪري وڃي.
يعقوب فقير ’جھڙَ‘ جي وڄت کي نه رڳو سُر ۾ آندو، پر اُن جون جدا جدا وڄتون پڻ ايجاد ڪيائين، جيڪي هن وقت تائين به وڄائجن ٿيون. شاهه لطيف جي ڪلام جي سڄاڻ راڳي، پيرغلامشاهه جو چوڻ هو ته، فقير جيڪا جھڙَ وڄائيندا اچن ٿا، سا پنجن قسمن جي آهي. اِهي پنج ئي قسم، يعقوب فقير جي وقت کان وٺي هلندا اچن ٿا. جھڙَ ۾ سُر، ’زبان‘ تي جھلبو، ۽ پوءِ ترتيبوار ۽ مقرر وقفي مطابق ٻين تارن کي ضربون ڏبيون، يعني انهيءَ تي آڱر جا ڌڪ هڻبا. يعقوب شهيد جي ايجاد ڪيل پنجن قسمن جي جَھڙَ جون ضربون هن طرح آهن:
هڪ ڌڪ ’ٽيپ‘ تي، ۽ پوءِ هڪ ’زبان‘ تي.
ٻه ڌڪ ’زبان‘ تي، هڪ ’ٽيپ‘ تي، هڪ ’گهور‘ تي ۽ وري هڪ ’زبان‘ تي.
هڪ ’زبان‘ تي، هڪ ’ٽيپ‘ تي، وري هڪ ’زبان‘ تي، وري هڪ ’ٽيپ‘ تي ۽ آخري ڌڪ ’گهور‘ تي.
هڪ ڌڪ ’زبان‘ تي ۽ هڪ ڌڪ ’گهور‘ تي.
هڪ ڌڪ ’گهور‘ تي ۽ هڪ ’زبان‘ تي.
هر هڪ ’جَھڙَ‘ جا مٿيان اکر، فقط اڳواڻ وڄائيندو، باقي ٻيا فقير فقط ’ٽيپ‘ ۽ ’گهور‘ تي ڌڪ ڏيندا. انهن ايجادن جو سلسلو ويندي، موجوده دؤر تائين هلندو اچي. مرحوم پيرغلامشاهه وڄت ۾ ’جھڙَ‘ جا ٻه وڌيڪ قسم ايجاد ڪيا، جن جون ضربون هن طرح آهن:
ٻه ڌڪ ’زبان‘ تي، هڪ ’ٽيپ‘ تي، هڪ ’گهور‘ تي.
هڪ ڌڪ ’زبان‘ تي، ٻيو ’گهور‘ تي (پرهلڪو) ۽ ان کان پوءِ ٽيون جلدائيءَ سان ٽيپ تي، چوٿون ’گهور‘ تي ۽ پنجون ’زبان‘ تي.
پير غلام شاهه جا ايجاد ڪيل جھڙ جا اِهي ٻئي قسم اڪثر سورٺ ۾ وڄائبا آهن.
وڄت واري سازن جي وسيع ڪائنات ۾ شاهه لطيف جي وڌايل ۽ سڌاريل دنبوري جي فني خوبي اِها به آهي ته راڳ کان سواءِ دنبوري کي وڄت واري ساز طور به ڪم آڻجي ٿو. يعني جڏهن به انهن مان ڪا به هڪ وڄت دنبوري جي تارن تي وڄائجي ٿي ته پوءِ طبلي، پکاوج يا وڄت واري ڪنهن به ساز جي ضرورت نٿي پوي.


شاهه لطيف جي راڳ ۾ جدت:
شاهه لطيف جي ڪلام، گنج ۽ قلمي نسخن کي ڇڏي، باقي جيڪي به موجوده دؤر ۾ رسالا ترتيب ڏنا ويا آهن، انهن ۾ مستند رسالن ۾ ٽيهه سُر آهن ۽ هر سُر ڪنهن نه ڪنهن راڳ ۽ راڳڻيءَ تي آڌاريل آهي، ۽ جنهن طرح سان راڳن جي چونڊ ٿيل آهي، اهڙو مثال ننڍي کنڊ جي ڪنهن به صوفي شاعر وٽ نٿو ملي. شاهه لطيف پنهنجي ڪلام جي سُرن ۾ برصغير جي تاريخ کي سمايو آهي، جنهن جو مکيه مقصد اِهو هو ته، موسيقيءَ جي اڳين روايتن سان تاريخي رشتو قائم رکيو وڃي ۽ اُن سان گڏ خاص طرح عوامي نغمن ذريعي راڳ جي روايت ۾ روح ڦوڪي، ٽڪساٽ کان پاسو ڪجي. اُن وقت موسيقي اهڙي مرحلي مان گذري رهي هئي، جو ڪيترن ئي راڳين، درٻارن ۾ پنهنجي آقائن يا مٿئين طبقي جي ماڻهن کي خوش ڪرڻ ۽ راضي رکڻ لاءِ نوان راڳ جوڙيا، جيئن سندن واهه واهه به ٿئي ۽ کين انعام به ملي. تنهن وقت ۾ اهڙي قِسم جا راڳ رائج هئا، جن جي وادي سُر ۽ سموادي سُرن (وادي سُر اُهو سُر آهي، جيڪو راڳ جي شڪل کي ظاهر ڪرڻ لاءِ بار بار استعمال ڪيو ويندو آهي، ۽ سموادي اُن سُر کي چئبو آهي، جيڪو راڳ جي شڪل کي ظاهر ڪرڻ لاءِ وادي سُر جي مدد ڪري) ۾ ڦيرو ملي ٿو، جيئن ڀيروي ٺاٺ ۾ راڳ چندر ڪونس ۽ راڳ مڌڪونس آهن.
ٻنهي راڳن ۾ استعمال ٿيندڙ سُر ڪومل آهن، فرق رڳو اِهو آهي ته چندر ڪونس جو وادي سُر مڌم (ما) ۽ سموادي نکاد (ني) آهي ۽ مڌ ڪونس جو وادي سُر مڌم-گنڌار (گا) ۽ سموادي سُر کرج (سا)، ڌيوت (ڌا) آهي.
اُن کان علاوه مُرڪب راڳ به رائج هئا، جيڪي ٻن راڳن جي ميلاپ سان جوڙيا ويا، جيئن راڳ ايمن ۽ راڳ ڪلياڻ کي ملائي راڳ ايمن ڪلياڻ ۽ راڳ ڪاموڏ ۽ راڳ ڪيڏاري کي ملائي راڳ ’ملوها‘ ٺاهيو ويو. شاهه لطيف راڳ جي جوڙجڪ واري فن جو چڱو ڄاڻو هو. سندس وس ۾ هو ته پنهنجي رسالي جي ڪلام لاءِ راڳ جي وادي ۽ سموادي سُرن ۾ ڦيرو آڻي يا ٻن راڳن کي پاڻ ۾ ملائي مرڪب راڳ جوڙي پئي سگهيو، پر ائين ڪرڻ کيس مناسب نه لڳو، ان ڪري جو پاڻ نه ڪنهن درٻار جو نائيڪ هو، نه ئي کيس سکڻي واهه واهه ۽ انعام جي ضرورت هئي، تنهن ڪري شاهه لطيف راڳ جي فني بيهڪ سان ڪا هٿ چراند نه ڪئي ۽ راڳن جي صحيح ماهيت کي پنهنجي ڪلام ۾ جاءِ ڏني. راڳ جي اهميت ۽ افاديت کي وڌائڻ ۽ اُن کي جيارڻ خاطر انهن راڳن کي اصلي نالي سان پنهنجي ڪلام لاءِ چونڊ ڪيائين، جن ۾ ستن قسمن جا راڳ شامل آهن:
قديم موسيقيءَ جا سنڌي راڳ:
آبري، ديسي، گهاتو،  کنڀات، آسا.
سنڌ ۾ هند جا آڳاٽا گڏيل (مشترڪ) راڳ:
سري راڳ، راڳ سارنگ (راڳ سارنگ جا ڪيترائي قسم آهن. شُڌ ملهار، راڳ گونڊ ملهار، راڳ ميان ڪي ملهار، راڳ ميرا ٻائي ڪي ملهار، راڳ شڌ سارنگ، راڳ بندرابني سارنگ، راڳ گونڊ سارنگ، راڳ ساونت سارنگ، راڳ ڪُلهار سارنگ. شاهه لطيف جو ’سُر سارنگ‘ راڳ بندرابني سارنگ ۾ ڳائجي ٿو.)
عرب-ايراني موسيقيءَ وارا راڳ:
يمن، حُسيني.
سماع جي سلسلي وارا راڳ:
ڌناسري، ڏهر.
سنڌ جي سُر وار موسيقيءَ جا راڳ:
سُر مومل راڻو، سُر ليلا چنيسر، سُر مارئي، سُر سهڻي، سُر سورٺ، سُر ڪارايل، سُر پرڀاتي.
هند ۽ سنڌ جي موسيقيءَ جي ميلاپ وارا راڳ:
پورب (سنڌي)، رامڪلي (سنڌي)، ڪاموڏ (سنڌي)، بروو (سنڌي)
هندوستاني موسيقيءَ وارا راڳ:
ڪلياڻ، بلاول.
فني لحاظ کان اِهي ستن قسمن جا راڳ، وري ٻن حصن مارڳ راڳ ۽ ديسي راڳ ۾ ورهايل آهن. مارڳ راڳ اُهي آهن، جيڪي هندوستان جي هر حصي ۾، هر شهر ۾ هڪ ئي نموني ۽ طريقي سان سنگيت جي قاعدن موجب ڳايا وڄايا ويندا آهن. ديسي راڳ اُهي آهن، جي هر هڪ حصي ۾ اتي جي ماڻهن جي پسند وارن سُرن ۾ ڳايا وڃن ٿا، يعني هڪ راڳ مختلف خطن ۾ ٻئي روپ ۽ آلاپ ۾ ڳايو وڃي، جيئن راڳ ڀيرويءَ جا ڪيترائي روپ ملن ٿا، جن ۾ عرب موسيقيءَ جي عربي ڀيروي، هندوستاني موسيقيءَ جي ڀيروي ،ملتان ۾ رائج ملتاني ڀيروي ۽ عشقيه داستان سان لاڳاپيل هير ڀيروي آهي. اهڙيءَ طرح شاهه لطيف جا چونڊ ڪيل راڳ به ڪي مارڳ راڳ آهن ته ڪي ديسي راڳ آهن.
مارڳ راڳ: ڪلياڻ، يمن، کنڀات، سري راڳ، سهڻي، حسيني، ڪاموڏ، ڪيڏارو، سارنگ، سورٺ، آسا، بروو، رامڪلي، پورب، بلاول.
ديسي راڳ: سامونڊي، سسئي آبري، معذوري، ڪوهياري، ليلا چنيسر، مومل راڻو، مارئي، گهاتو، رپ، کاهوڙي، ڪاپائتي، ڪارايل، پرڀاتي، ڏهر.
شاهه لطيف نه رڳو راڳن جو ڄاڻو هو، پر گائڪيءَ جي مختلف مضمونن جي به ڄاڻ هئس، ان ڪري شاهه لطيف پنهنجي گائڪيءَ جو انداز وائيءَ ۾ ٿورو منفرد رکيو، جو ڪلاسيڪل، نيم ڪلاسيڪل ۽ لوڪ فنڪارن جي ڳائڻ واري انداز کان مختلف آهي. (ڪلاسيڪل ۽ نيم ڪلاسيڪل گائڪيءَ مان مراد آهي، استاد منظور علي خان ۽ استاد محمد يوسف جو ڳايل شاههجو ڪلام ۽ لوڪ فنڪارن مان مراد فقير، امير بخش، سهراب فقير، ڍول فقير وارن جو ڳايل شاهه لطيف جي ڪلام وارو انداز، گائڪيءَ جا اِهي ٻئي انداز، لطيف سائينءَ جي درگاهه تي ڳائيندڙ فقيرن جي انداز کان مختلف آهن) شاهه لطيف جي منفرد گائڪيءَ جو اندازو، سندس راڳائي فقيرن جي ادائگيءَ مان لڳائي سگهجي ٿو.
جڏهن راڳي اڳواڻ بيت جي سِٽ سِٽ تحت اللفظ (بناآلاپ) جي چوي ٿو ته، سندس ٽوليءَ جا راڳي، هڪ هڪ ٿي بيت جي هڪ هڪ سِٽ کي اُن سُر جي راڳ يا راڳڻيءَ ۾ آلاپين ٿا ۽ وري جڏهن دنبوري جي لئي چوٽ چڙهي ٿي ته هڪڙا راڳائي ڪلام کي ٽِيپ يعني مٿين سُرن ۾ ڳائين ٿا ته ٻيا وري هيٺين سپتڪ جي سُرن سان سُر ملائي ڳائين ٿا. ساڳئي وقت هڪڙي وائيءَ کي ٻن طريقن سان ڳائڻ جو اهڙو منفرد انداز، ’شاهه جي راڳ‘ کان سواءِ ڪلاسيڪي، نيم ڪلاسيڪي ۽ لوڪ موسيقيءَ جي گائڪيءَ واري ڪنهن به صنف ۾ نٿو ملي.
شاهه لطيف تقليد بدران تخليق واري واٽ ورتي ۽  پاڻ گائڪيءَ جي سڀني نمونن کان واقف هو، ان ڪري هن پنهنجي ڪلام جي گائڪيءَ جي ادائگيءَ جو منفرد طريقو عمل ۾ آندو، جو سندس وائيءَ ۾ ملي ٿو.
سنڌ ۾ گڏجي ڳائڻ واري روايت آڳاٽي آهي، اهڙيءَ طرح شاهه لطيف جو راڳ، اڪيلي سِر ڳائڻ وارو راڳ ناهي. هي به هڪ جماعت/ٽوليءَ جو راڳ آهي، پر شاهه لطيف کان اڳ جيڪو به راڳ ٽوليءَ جي صورت ۾ ڳايو ويو، انهيءَ ۾، ۽ شاهه جي جماعت واري راڳ ۾ بنيادي فرق اِهو آهي ته، شاهه جو راڳ آڳاٽي راڳ وانگر نه ئي ديسي هو ۽ نه ئي وري اڳين استادن جي ٽڪساٽ وارين طرزن تي جُڙيل هو. شاهه لطيف ڀِٽ وسائي، پنهنجي راڳ جي شروعات ڪئي ۽ پنهنجن فقيرن کي نين طرزن سان ڳائڻ جي تربيت ڏني.
شاهه لطيف راڳ سان گڏ تال تي پڻ ڌيان ڏنو، ڇاڪاڻ جو راڳ ۽ تال گائڪيءَ جا بنيادي اهم جُز آهن. ٻنهي جي گڏيل رشتي سان جيڪو آواز پيدا ٿئي ٿو، اُهو من موهيندڙ آهي، ان ڪري شاهه لطيف تال کي راڳ کان جُدا نه ڪيو ۽ پنهنجي راڳ لاءِ تال جون مختلف وڄتون تخليق ڪيون، ڇو ته سندس نظر ۾ راڳ، تال ۽ آواز اِهي ٽيئي شيون هڪ ٻئي کان ڌار ناهن ۽ انهن جو هڪ ٻئي کان ڌار تصور به نٿو ڪري سگهجي. اِهي ٽيئي موسيقيءَ جي مالها جا موتي آهن، انهن مان ڪابه هڪ شيءِ ڪڍي ڇڏبي ته مالها ٽُٽي پوندي ۽ ٽُٽل شيون پنهنجي اهميت ۽ افاديت کي برقرار نٿيون رکي سگهن. شاهه لطيف وٽ راڳ کانپوءِ تال جي وڄت جو انداز به منفرد ملي ٿو. هن پنهنجي راڳ لاءِ مرڌنگ، پکاوج، طبلي يا وڄت جي ٻئي ڪنهن به ساز جي چونڊ نه ڪئي، پر پنهنجا فني ۽ تخليقي جوهر ڏيکاريندي، دنبوري جي تارن مان ئي ’ڇيڙ‘، ’دوتالي‘ ۽ ’ڏيڍيءَ‘ جي تال جوڙيائين. نه فقط ايترو پر دنبوري جي ٿاري (دنبوري جو هيٺيون گول حصو) کي ڌڪ هڻي دف جو آواز به پيدا ڪيو، جڏهن ته تار جا ساز، راڳ ۽ آواز جي اظهار لاءِ هوندا آهن، پر شاهه لطيف دنبوري جي تارن ۾ اظهار به ڪيو ته تال جي وڄت جا نمونا به ڪڍيا.
دنيا جي ڪنهن به خطي ۾ اهڙو ڪوبه راڳ جو ادارو ناهي، جتي اهڙيءَ طرح منظم طريقي سان موسيقي رائج هجي، جيئن شاهه لطيف جي درگاهه تي صدين کان وٺي ساڳي ڳائڻ واري روايت، فني بنيادن تي ڳائي وڄائي جاري رکي وڃي ٿي.
شاهه لطيف، راڳ، تال جي وڄت ۽ ادائگيءَ جو هڪ نئون طريقو عمل ۾ آندو. ننڍي کنڊ جي موسيقيءَ جي تاريخ ۾ اِها پهرين ترقي هئي، جا شاهه لطيف پنهنجي اداري جي راڳ لاءِ قائم ڪئي هئي، جنهن ۾ جدت جو پهلو، نمايان ٻُڌڻ ۾ اچي ٿو.





شاهه جي رسالي ۾ ساهه وارن جو  ذڪر

شاھ لطيف رسالي  ۾  جانورن جو ذڪر 
ھيٺين جانورن جو شاھ لطيف  پنھنجي رسالي م ذڪر ڪيو آھي .
اُٺ:
اُٺ قديم دؤر جو جانور آهي، جنهن کي سواريءَ کان سواءِ مال ڍوئڻ ۽ نار مان پاڻي ڪڍڻ لاءِ استعمال ڪيو ويندو هو.
”اُٺ هڪ مشهور پالتو جانور آهي، جنهن کي  بيابانن جو جهاز به چوندا آهن. هي جانور قد بت جي لحاظ کان وڏو ۽ مضبوط جانور ٿيندو آهي، پر عقل ۽ فهم جي لحاظ کان نهايت سادو ۽ موڳو ٿيندو آهي.“(سنڌي انسائيڪلوپيڊيا، 2005ع، ص:272)
اُٺ، ايشيا ۽ آفريڪا جي ٻهراڙين ۾ عام جام نظر ايندو آهي، جنهن کي گھڻو ڪري سواري، مال ڍوئڻ ۽ چوپائي مال طور ڪم آڻي، سندس کير ۽ گوشت واپرايو ويندو آهي.شاهه لطيف جا ڪي شارح پڻ مختلف بيتن جي تشريح ۾ ان مشابهت جو حوالو ڏين ٿا.شاهه لطيف پنهنجي ڪلام ۾ اُٺ جي لاءِ هيٺيان نالا ڪتب آندا آهن.
”اُٺ، ڏاگھو، چانگو، ليڙو، ميو، بوتو، جماز، ڪرهل، گورو، گنگو، موڏو، روڏو، نيش، دوڪ، ڪنواٽ، مهري، راڏُو، اُشتر يا شُتر، نانگو، ڀُور، پُور، پانچار، ڍاٽي، ڪرهو.“ (ڪلاچي، تحقيقي جرنل، جون 2002ع، ص: 159)
•	 اُٺ:
اُٺ جو ذڪر سُر ديسي ۾ ٿيل آھي .

•	 ڏاگھو:
ڏاگھو جو ذڪر سُر ديسي ۾ ٿيل آھي .

•	 چانگو:
چانگو جو ذڪر سُر کنڀات ۾ ٿيل آھي .

•	 ٻُور:
ٻُور جو ذڪر سُر کنڀات ۾ ٿيل آھي .

•	 ميو/ ڀُورُ/ ڪرهو:
ميو/ ڀُورُ/ ڪرهو جو ذڪر  سُر کنڀات ۾ ٿيل آھي .

•	 بوتو / جَماز:
بوتو / جَماز جو ذڪر سُر ڪوھياري ۽ سُر معزوري ۾ ٿيل آھي.
•	 گورو:
گورو جو ذڪر سُر ديسي ۾  ٿيل آھي .

•	 گُنگو:
گُنگو جو ذڪر سُر ديسي ۾ ٿيل آھي .
•	 ليڙو:
ليڙو  جو ذڪر سُر ديسي ۾ ٿيل آھي .

•	 مهري:
مهري جو ذڪر سُر ديسي ۾ ٿيل آھي .

•	 شُتَر
شُتَر جو ذڪر سُر ديسي ۾ ٿيل آھي .

ٻڪري / پَهون / ڇيلو / ڇيلي:
ٿر واري پاسي ٻڪرين کي ’پهون‘ چيو ويندو آهي. جتي مارو ماڻھن جو گذران گھڻي ڀاڱي ٻاڪري مال تي هوندو آهي. ٻڪري هڪ عام گھريلو حلال جانور آهي، جنهن مان کير، گوشت ۽ کل ملي ٿي. هن جانور جا سنڌ ۾ ڪافي قسم آهن، سڀني ۾ ڀلو قسم ’ڪامُوري‘ ٻڪريءَ جو آهي، جنهن جا ڪَن ڊگـها هوندا آهن ۽ کير هڪ لٽر کان اڍائي لٽرن تائين ڏيندي آهي.
شاهه لطيف، پنهنجي ڪلام جي ڪيترن ئي بيتن ۾ (خاص ڪري سُر مارئيءَ ۾) ٻڪرين، پهون، ڇيلن ۽ ڇيلين جو ذڪر ڪندي، مارئيءَ جي پنهنجي جوءِ، مال، وٿاڻ توڙي مارُن سان محبت جو وچن ورجايو آهي.

ٻڪري / پَهون / ڇيلو / ڇيلي جو ذڪر سُر مارئي ٿيل آھي .


جَنبو (گِدڙ):
گِدڙ، هڪ مشهور جھنگلي جانور آهي، جنهن کي لاڙي لهجي ۾ ’جنبو‘۽ عام طور تي ’گدڙ‘ چوندا آهن. هي جھنگ جو ڊڄڻو جانور آهي، پر ڏر تي اهو به شينهن مثل آهي. چوڻي آهي ته:’ڏر تي گِدڙ به شينهن آهي.‘ ان سان گڏ، گِدڙ چالاڪ پڻ آهي، جيڪو رات جو لِڪي، گھرن مان ڪڪڙ به کڻندو آهي. هي گھڻو ڪري ٽولي جي شڪل ۾ هلندو آهي، جي جھنگ ۾ ڪو ٻڪريءَ يا رڍ جو ڦَرُ اڪيلو ملي وڃيس ته ان کي چيري ڦاڙي رکندو آهي. هي جانور ڪتن کان ونءُ ويندو آهي. ’شاهه جي رسالي‘۾، جنبو جي نالي سان هن جانور جو ذڪر ڪيو ويو آهي:
جَنبو (گِدڙ) جو ذڪرسُر ڪيڏارو  ٿيل آھي .

ڏاند/ڍڳو/ٻڙڌ/گابو/ وهڙو:
ڏاند، جنهن کي گھڻو ڪري ’ڍڳو‘ به چوندا آهن. هي جانور طاقت توڙي سکيي ستابي هجڻ جي نشاني آهي. موهن جي دڙي جي کوٽائيءَ مان لڌل مهرن تي هن جانور جي شڪل اُڪريل ملي ٿي. دنيا ۾’ Bull Power‘ سگھه ۽ طاقت جي نشاني ليکي وڃي ٿي. هي جانور، ڀريل، ٿلهو متارو، مٿي تي ٻن وريل خوبصورت سڱن ۽ مختلف رنگن جو ٿيندو آهي. عمر جي لحاظ کان، ڏاند جي ورڇ هيٺين ريت ٿيندي:
•	 گابو: جيڪو ڦر، ماءُ جو کير پيئي، ان کي ’گابو‘ سڏيندا آهن.
•	 ٻِه ڏندو يا ٻڙاندو: ٻه ڏند اچن ته ’ٻڏندو‘ يا ’ٻڙاندو‘ سڏبو آهي.
•	 چوڳو: چئن ڏندن وارو ’چوڳو‘ سڏبو آهي.
•	 وهڙو: هلڪي بار لاءِ جوٽيندا آهن ته، ان کي’وهڙو‘ چوندا آهن. 
•	 ڏاند: جڏهن ان کي مڪمل ڏند اچن يا باقاعده  هر ڦار ۾ جوٽجي ته ان کي چون ’ڏاند‘ ۽ لاڙ ۾ ان کي ’واهو‘، ’هاري‘ يا ’ڍڳو‘ چوندا آهن.
 هي جانور ڏاڍو ڪمائتو آهي، زمين کيڙڻ توڙي بار ڍوئڻ لاءِ هن جانور کي هر يا ڍڳي گاڏيءَ ۾ ٻڌندا آهن. هن جانور جو ذڪر شاهه لطيف پنهنجي ڪلام ۾، هيٺينءَ ريت ڪيو آهي:
ڏاند/ڍڳو/ٻڙڌ/گابو/ وهڙو جو  ذڪرسُر ديسي ۽ سُر سارنگ ۾ ٿيل آھي 
ڏاند يا ڍڳي جا سڱ ٻاهرين پاسي نڪتل هوندا آهن ۽ سڱن جون پاڙون هڪٻئي کان پري هونديون آهن. سڱن جي چهنبن جو منهن مٿئين پاسي هوندو آهي ۽ سندس قد چئن کان پنجن فوٽن تائين هوندوآهي. ڍڳن جا پڇ چئن کان ساڍن چئن فٽن جا ٿيندا آهن. ڏاند جي ماديءَ کي ’ڳئون‘ يا ’ڍڳي‘ چئبو آهي، جا کانئس قد ۽ بُت ۾ ڪجھه ننڍي ٿيندي آهي. هن ئي بيت ۾، شاهه لطيف، هن جانور جي جوان وهٽ وهڙي، توڙي ٻرڌ (ٻڙد) جو به ذڪر ڪيو آهي. 

روجھه:
روجھه، هڪ جھنگلي جانور آهي، جنهن کي سنڌيءَ ۾ ’روجھه‘ ۽ ’ٽاڪرو ڳئون‘، اردو ۾ ’نيل گائي‘ ۽ انگريزيءَ ۾ (Blue Bull) چئجي ٿو. روجھه، ٿر جي علائقي ۾ ملي ٿو.
 شاهه لطيف، هيٺين بيت ۾ ’روجھه‘، جو ذڪر، هن ريت ڪيو آهي:
روجھه جو ذڪر سُر ديسي ۾ ٿيل آھي .

سَرهه:
سَرهه، هڪ جھنگلي جانور آهي، جنهن کي  سنڌيءَ ۾ ’ٽاڪرو ٻڪر‘ به چوندا آهن ۽ انگريزيءَ ۾ ‘Sindh Ibex’ جي نالي سان مشهور آهي. سرهه جو سائنسي نالو ‘Capra Aegagrus’ آهي. سرهه، قد بت ۾ وچٿري گابي جيترو ٿيندو آهي، ان جو قد اٽڪل ساڍا چار فٽ کن ٿيندو آهي. وزن جي حساب سان نر، ماديءَ کان ڳورو ٿيندو آهي. نر سرهه جو وزن پنجيتاليهن کان نوي ڪلوگرام ۽ مادي سرهه جو وزن پنجويهن کان پنجاهه ڪلوگرام تائين ٿيندو آهي.  نر سرهه، پري کان پڌرو هوندو آهي، ڇاڪاڻ ته ان کي 20 کان 50 انچ تلوار جيان وريل سڱ، 4 انچ کن ڏاڙهي ۽ هٿ جيترو ڪارسرو پُڇ مادين کان ڌار ڪري بيهاريندو آهي، جڏهن ته مادي سرهه جا سڱ، ننڍا ۽ سنها ٿيندا آهن. هي جانور گھڻو ڪري ولر جي شڪل ۾ چرندو آهي، سرهه جي ولر ۾ 10 کان 30 کن نر ۽ ماديون هونديون آهن. هي جانور، سج اُڀرڻ کان پوءِ ۽ شام جي وقت چرندو آهي. سياري ۾ جبلن جي چوٽين تي اُس جو تڙڪو وٺندو آهي ۽ اونهاري ۾ جبلن جي چُرن، وٽن (وڏا پٿر) ۽ وڻن جي ڇانوَ ۾ آرام ڪندو آهي.
سرهه، سنڌ ۾ کيرٿر جي پهاڙي سلسلي ۽ ڪوهستان جي مشهور جبلن جهڙوڪ ڪانڀو، سورجاڻو، سنبڪ، ايري ۽ پاچراڻ، مهر جبل، ملير مڱٿر ۽ لُسر ۾ وڏي انگ ۾ ملي ٿو. سندس خوراڪ ۾ پانهيرو، گگر، ڀائي، هَر ٻُٻِري، ڪونڀٽ ۽ روهيڙي جا گل، ٿوهر جا ڪچڙا گؤنچ ۽ ان جي ڪچڙي ڳُري شامل آهن، جڏهن ته لَنب. کيهه، مريڙو، لُلر ۽ ٻيا گاهه به وڏي چاهه سان چَري ٿو، پنهنجي سڱن سان ڇاپرو ٻير ڌوڻي کائيندو آهي.
سَرهه جو ذڪر سُر ديسي ٿيل آھي .


سَسي / رڍ / گھيٽو:
رڍ، کير ڏيندڙ چوپايو جانور آهي. رڍ جي نَر کي ’گھيٽو‘ ۽ نَر توڙي مادي ڦرن کي ’سَسا‘ يا ’سَسيون‘ سڏجي ٿو. سنڌ ۾، ’ڪُوڪِي‘ ۽ ’دُنبي‘، رڍ جا مشهور قسم آهن.
سَسي / رڍ / گھيٽو جو ذڪر سُر سارنگ ۾  ٿيل آھي .

شينهن/سينهن/ڪيسر/ڪيهر/واگھ:
شينهن، هڪ گوشت خور جھنگلي جانور آهي، جنهن کي جھنگ جي جانورن جو بادشاهه ليکيو وڃي ٿو. هن جانور جو جھنگ جي سڀني جانورن تي هڪ قسم جو دٻدٻو هوندو آهي. شينهن تازو گوشت کائيندڙ جانور آهي ۽ ڍونڍ کي ويجھو به نه ويندو آهي.’شاهه جي رسالي‘ جي ڪيترن ئي بيتن ۾ شينهن جو ذڪر ملي ٿو. 
هي جانور مختلف نالن جهڙوڪ: ڪيسر، ڪيهر، ڪُرو، واگھ، سينهن ۽ شينهن جي نالي سان سڏبو آهي. هن جانور جي عادتن، خصلتن، قد ڪاٺ، شڪار توڙي وڙهڻ جي وَجهن جو ذڪر، ’شاهه جي رسالي‘ ۾ نهايت ئي پيرائتي نموني ملي ٿو.
هن جانورن جي اصل نسل ۽ زندگيءَ تي کوجنا ڪندڙن ويهارو سالن کان هن جانور بابت پنهنجو مشاهدو فلمائي جيڪي ٻڌايو آهي، شاهه لطيف اڍائي صديون اڳ انهن کان به وڌيڪ شينهن جي بهادري ۽ سونهن سوڀيا جون اونهيون ڳالهيون تشبيهاتي حوالي سان بيان ڪيون آهن.
شاهه لطيف، سخي ۽ بهادر سمي حڪمران جي ساراهه ڪندي، ان کي ’ڪيهر شينهن‘ سان تشبيهه ڏني آهي:
شينهن/سينهن/ڪيسر/ڪيهر/واگھ جو ذڪر  سُر بلاول ۾ ٿيل آھي 


ڪُتو:
ڪُتو هڪ پالتو ۽ وفادار جانور آهي، جيڪو مال ۽ گھر جي رکوالي ڪري ٿو. شهر توڙي ٻهراڙيءَ ۾ رهندڙ هر مالوند ماڻھو گھڻو ڪري ڪتو ضرور پاليندو آهي. هاڻ ڪن ملڪن ۽ شهرن ۾ ڪتن کي گھرڀاتيءَ واري حيثيت حاصل آهي.
شاهه لطيف، ڪُتي جي مختلف خصلتن ۽ جدا جدا نالن جهڙوڪ: ’سگ‘، ’جنبور‘، ’ڪارايل‘، ’موتيئڙو‘، ’پونچي‘ ۽ ڪتي جي ننڍي ٻچي ’گُلر‘ جو به ذڪر ڪيو آهي. شاهه لطيف، ڪتي جي قسم ’جنبور‘ جو ذڪر ڪيو آهي. ’جنبور‘، مال توڙي گھر جي نظرداريءَ لاءِ انتهائي ڪارائتو ڪتو هوندوآهي، جنهن کي مختلف شارحن سنهيءَ چيلھه وارو ’تازي ڪتو‘ ڪري لکيو آهي، پر اصل ۾ هي ٿلهو، متارو، وزنائتو ۽ وڏي منهن وارو ڪتو ’جانبور‘/’جنبور‘ جي نالي سان مشهور آهي.
ڪُتو جو ذڪر سُر معزوري  م ٿيل آھي  .

•	 موتيئڙي:
 يعني پاليل ڪتي، جنهن جو نالو موتي (موتيئڙو)، پر هن بيت ۾ پاليل ڪتا گھڻا آهن، جي پنهنجي مالڪ جي چئي ۾ آهن، تن جو ذڪر ڪيو آهي، جيئن ته فارسيءَ ۾ ڪتي کي ’سگ‘ چئبو آهي ۽ اُن جي مالڪ کي ’سگبان‘. هيٺين بيت ۾ شاهه لطيف انهن لفظ کي هن ريت استعمال ڪيو آهي:
موتيئڙي جو ذڪر  سُر معزوري  ٿيل آھي
ڪتي جي ٻچي کي ’گُلر‘ ۽ ماديءَ کي ’ڪُتي‘ چئبو آهي. 

گھوڙو:
گھوڙو تمام مشهور جانور آهي، جيڪو قديم زماني کان جنگين توڙي سواريءَ لاءِ، استعمال ٿيندو رهيو آهي. هي کير ڏيندڙ جانور آهي، ۽ ان جو ٻچو کير پيئندو آهي. گھوڙو قديم زماني ۾ بادشاهن جي سواريءَ جو ذريعو رهيو آهي، ان سان گڏوگڏ عام ماڻھو پڻ هن جانور تي سوار ٿيڻ کي گھڻو فخر لائق ڀائيندا آهن. موجوده دؤر ۾ سائنسي ترقيءَ سبب موٽر گاڏين هوندي، اڃا تائين گھوڙو سواريءَ لاءِ ڪتب آندو وڃي ٿو.
شاهه لطيف پنهنجي شاعريءَ ۾ گھوڙي جي مختلف قسمن جو ذڪر ڪيو آهي، جيئن تازي، ڪيڪان، عراقي وغيره. گھوڙي جو ذڪر شاهه لطيف هن طرح ڪيو آهي:

گھوڙو جو ذڪر سُر ڪيڏارو  ۾ ٿيل آھي 
•	 تازي: 
سواريءَ جي ڳاڙهي رنگ جي عربي گھوڙي کي ’تازي‘ چوندا آهن. شاهه لطيف، تازيءَ جو ذڪر هيئن ڪيو آهي:
تازي جو ذڪر سُر  ڪيڌارو ۾ ٿيل آھي .


•	 عراقي:
 عراق جي گھوڙي کي ’عراقي‘ چئجي ٿو، جنهن جو ذڪر شاهه لطيف سُر بلاول ۾ هن ريت ڪيو آهي:
عراقي جو ذڪر سُر بلاول ۾ ٿيل آھي .

•	 ڪيڪان / ڪهڪان:
 مرليڌر جيٽلي، پنهنجي مقالي ’شاهه جي رسالي ۾ ڪيڪان لفظ جي پڙهڻي ۽ معنيٰ‘ ۾ لکي ٿو: ”موجوده بلوچستان جي اُتر واري ايراضي ۽ اوڀر وارو ڳچ حصو سنڌ ديش جي حدن اندر هو. راءِ گھراڻي ۽ برهمڻ گھراڻي جي حڪومت ۾ پڻ بلوچستان جو هتي ڄاڻايل ’ڪيڪان‘ علائقو سنڌ جي راجائن جي حڪومت هيٺ هو، ان ڳالھه ۾ ڪو به شڪ ناهي ته، بلوچستان جا ’ڪيڪان‘ علائقي وارا گھوڙا ئي قديم زماني ۾ ’سئنڌو‘ يعني سنڌ جي گھوڙن جي نالي سان مشهور هئا.“ (جيٽلي، 1989ع، ص:66) 
مرليڌر جيٽلي مختلف حوالن ذريعي پنهنجي مقالي ۾ اهو به لکيو آهي ته بلوچستان جي آڳاٽي ’ڪيڪان‘ نالي علائقي تان ئي گھوڙن کي ’ڪيڪان‘ يا ’ڪيڪاڻ‘ نالو پيو.
ڪيڪان / ڪهڪان جو ذڪر سُر کنڀات ۾ ٿيل آھي .

مَڇُ/مانگر مَڇُ:
هي پاڻيءَ جو هڪ جاندار آهي، جنهن جو ذڪر مورڙي ميربحر جي قصي تي آڌاريل، ’شاهه جي رسالي‘ جي سُر گھاتو ۾ ملي ٿو. رسالي ۾ ان کي ’ميڪر‘ به سڏيو ويو آهي. ڊاڪٽر هوتچند مولچند گربخشاڻيءَ موجب مڇ جي معنيٰ مڇي، مانگر مڇ، ڊاڪٽر نبي بخش خان بلوچ موجب مانگر مڇ، ماڻھو کائيندڙ وڏو منگرو، ٻانهي خان شيخ موجب هڪ قسم جون وڏيون مڇيون، مانگر مڇ آهي. جڏهن ته ڪلياڻ آڏواڻي مڇ جي معنيٰ مانگر مڇ ۽ مرزا قليچ بيگ، مانگر لکي آهي.
’جامع سنڌي لغات‘ ۾ هن لفظ جي معنيٰ هيٺئين ريت لکيل آهي: ”مڇ = وڏي مڇي.“(بلوچ، 1988ع، ص: 2613)
سمنڊ ۾ وڏيون مڇيون گھڻيون آهن، پر سُر گھاتو ۾ ذڪر هيٺ آيل ’مَڇُ‘ ڪهڙو جانور هو؟ ان بابت محققن مختلف روايتون بيان ڪيون آهن. هڪڙا چون ٿا ته اهو وڏو ڪڇئون هو ۽ ٻين جو رايو آهي هي وهيل يا شارڪ نسل جي ڪا وڏي مڇي هئي.
ڊاڪٽر نبي بخش خان بلوچ لکي ٿو: ”جنهن آفت سان مورڙي جو مقابلو ٿيو، اها ڪهڙي آفت هئي، ان بابت عام روايتن ۾ به اشارا آهن. هڪڙي ۾ ان کي مانگر مڇ يا مڇ ۽ ٻين ڪڇون يا ڪڇئون سڏيو ويو آهي. لاڙ وارين روايتن موجب اهو وڏو ڪڇئون هو. چون ٿا ته سمنڊ ۾ وڏا ڪڇئان ٿين ٿا۽ ٻيڙياتن سان وڙهن ٿا. ٻين روايتن ۾، جي وڌيڪ مشهور ۽ مقبول آهن، ان آفت کي مڇ يا مانگر مڇ سڏيو ويو آهي مانگر مڇ جي معنيٰ وڏو منگرو، ويلڙو ۽ ويسر جنسون انهن ۾ شامل آهن، جن کي انگريزيءَ ۾ ’وهيل‘ چئجي ٿو. شارڪ جو شمار پڻ مانگر مڇن ۾ آهي ۽ اهو ماڻھوءَ کي کائي ٿو. هن قصي جي روايتن موجب هن آفت مورڙي جا ڇهه ڀائر ڳڙڪائي ڇڏيا هئا، اهو ٽاڻو صرف مانگر مڇ سان ئي لڳي ٿو.“ (بلوچ، 2006ع، مقدمو، ص: 2)
َڇُ/مانگر مَڇُ جو ذڪر (شاهواڻي، غلام محمد، (2005ع)، ’شاهه جو رسالو‘، سُر گھاتو، داستان پهريون، بيت 3، ص: 632)۾ ٿيل آھي .
 مڇ جي زورآوري جي ڳالھه ڪندي، شاهه لطيف چئي ٿو ته ان کي ’جھڳن‘ جهڙي مڇي مارڻ واري عام رڇ يا ڄار سان قابو نه ٿو ڪري سگھجي ۽ نه ئي کيس اڻ آزمودو ملاح  ماري سگھي ٿو:
(شيخ، ٻانهون خان، (2012ع)، ’شاهه جو رسالو‘، جلد ٽئو، سُر گھاتو، داستان پهريون، بيت 18، ص:367)
مڇ کي اگھور يعني اونهي سمنڊ جي طاقتور لهرن سان منهن مقابل ٿيڻ وارو آزمودگار گھاتو ئي ماري سرخرو ٿي سگھي ٿو:
مَڇُ/مانگر مَڇُ جو ذڪر سُر گهاتو ۾ ٿيل آھي .

مڇي:
مڇي پاڻيءَ جو هڪ جيو آهي، جنهن کي پاڻيءَ ۾ ترڻ لاءِ ڳلڦڙا (ڪليون) ۽ ننڍا جوڙيدار پک هوندا آهن. مڇي، کُليل سمنڊ، تازي پاڻي، درياهن ۽ ڍنڍن ۾ رهي ٿي. هي ڪَلين وسيلي ساهه کڻندي آهي ۽ مئي کان سيپٽمبر مهيني تائين آنا ۽ ٻچا ڏيندي آهي. 
مڇي سڄي دنيا سميت پاڪستان جي کاڌ خوراڪ ۽ معشيت جو هڪ اهم حصو آهي، جنهن سان لکين ماڻھن جو روزگار واڳيل آهي. سنڌ ۾ مڇيءَ جا ڪيترائي قسم آهن، جن ۾ ڪُرڙو، پلو، موراکي، پاپليٽ، ڏنڀرو، ڄرڪو، مُنڊو ۽ ٻيا شامل آهن. 
 مڇي جو ذڪر سُر ڪيڏارو ۾ ٿيل آھي 

شاهه جي رسالي ۾، مڇيءَ جي مختلف قسمن جو ذڪر هن ريت آيو آهي:

•	ڄرڪو، لوهڻي، ٿيلهيون:
ڄرڪو، لوهڻي، ٿيلهيون جو ذڪر سور سھڻي ۾ ٿيل آھي .

•	ڏنڀري:
ڏنڀري جو ذڪر سُر گهاتو ۾ ٿيل آھي .

مرون/سوئر:
عام طرح سان ’سوئر‘ کي ’مِرون‘ چئبو آهي، پر ساڳي وقت جھنگ جي عام جانورن کي به ’مِرون‘ چيو ويندو آهي، جيئن سُر ڪيڏاري ۾ شاهه لطيف چئي ٿو:
مرون/سوئر جو ذڪر سُر ديسي ۽  ڪيڏارو ۾ ٿيل آھي .



مينهن:
مينهن، هڪ گھريلو چوپايو جانور آهي، جنهن جو شمار کير پياڪ ۽ کير ڏيندڙ جانورن ۾ ٿئي ٿو. هن جانور جي نَر کي ’سان‘ يا ’پاڏو‘ ۽ مادي ڦر کي ’وڇ‘ چوندا آهن. شاهه لطيف جي دؤر ۾ توڙي هاڻي به ڪن هنڌن تي پاڏي کي ’وڇڙو‘ به چوندا آهن. شاهه لطيف ’وڇڙا‘ لفظ هن ريت ڪتب آندو آهي:
مينهن جو ذڪر (شاهواڻي، غلام محمد، (2005ع)، ’شاهه جو رسالو‘، سُر ڏهر، داستان چوٿون، بيت 42، ص: 888) ۾ ٿيل آھي 
مينهن هڪ کير ڏيندڙ ڪمائتو جانور پڻ آهي، جنهن کي ڪاروباري حوالي سان پڻ پاليو وڃي ٿو. مينهن ڪاري، ڀوري ۽ ڪَڪي رنگ جي به ٿئي ٿي. مينهن پاڻيءَ جو تارو جانور آهي ۽ پاڻيءَ ۾ رهڻ کي پسند ڪري ٿي.
شاهه لطيف، پنهنجي شاعريءَ ۾، مينهن جي مخلتف قسمن جو ذڪر ڪيو آهي، جهڙوڪ: ڪُنڍي، ڪَڪي، ڀُوري، ماڻڪي وغيره. ماڻڪي، مينهن جو هڪ قسم آهي، جنهن جي اکين ۾ اڇسريون ڦلڙيون ٿينديون آهن، ۽ اها مينهن وڏي ڀاڳ ڀري ليکي ويندي آهي، جنهن کي ’اُميدڻ‘ به چوندا آهن.

•	 ڀُوري:
ڀُوري جو ذڪر سُر ڏھر ۾ ٿيل آھي .

•	 چال/ڪُڙمي:
چال/ڪُڙمي جو ذڪر سُر سھڻي ۾ ٿيل آھي .

•	 ڪاري/ڪڪي/ڪُنڍي:
ڪاري/ڪڪي/ڪُنڍي  جو ذڪر سُر سھڻي ۾ ٿيل آھي .

چال/ڪُڙمي:
چال/ڪُڙميجو ذڪر سُر سھڻي ۾ ٿيل آھي .

•	 وَڇ/وڇڙا/ ماڻڪي:
’ماڻڪي‘ ۽ ’وڇ‘ جو ذڪر شاهه لطيف، سُر سهڻيءَ ۾ هن ريت ڪيو آهي.

•	 ڪُنڍيون: 
هن قسم جي چوپَ ڪاري ۽ سهڻن وريل سڱن واري مينهن کي، ’ڪنڍي‘ مينهن چيو ويندو آهي. هن قسم جي مينهن، کير توڙي سونهن جي حوالي سان، تمام ڀلي هوندي آهي. ههڙي قسم جون مينهيون شوقين ڀاڳين جي وٿاڻ تي هونديون آهن. سڄيءَ سنڌ ۾ ضلعي بدين جي تَر واريون مينهيون ڀليون ليکيون وينديون آهن. شاهه لطيف، سُر سارنگ ۾ ڪنڍين مينهن جو ذڪر هن ريت ڪيو آهي:
ڪُنڍيون جو ذڪر سُر سھڻي ۾ ٿيل آھي .

نانگ:
نانگ، هڪ سُرندڙ جانور آهي، جنهن کي پير نه هوندا آهن، پر هي پيٽ جي هيٺيان کَلَ سوري هلندو آهي. ان جانور جا ڪيترائي نسل ٿين ٿا، جيڪي ڄمار، جاگرافيائي ماحول ۽ نسلي حوالي سان ڌار ڌار رنگن جا هوندا آهن.
نانگ، ڪرڙيون، ڏيڏر، ڪُوئا، پکي، ڪُڪڙ ۽ انهن جا آنا کائيندو آهي، اونهاري جي شروعاتي مهينن ۾ لڳ ڪري آنا لاهيندو آهي. نانگ، گھاٽن جھنگن، ٻيلن، ريتيلي ميدانن، جبلن ۽ پاڻيءَ وارن علائقن ۾ رهڻ پسند ڪندو آهي، ڪٿي ڪٿي انساني آباديءَ جي ويجھو خالي پلاٽن ۽ ويران جاين ۾ پڻ رهندو آهي.
نانگ جا ڪيترائي قسم ٿين ٿا، جن مان ڪجھه ويڙهه يا خطري مهل ’ڦڻ‘ ڪڍي بيهندا آهن ۽ ٻيا ’ڦڻ‘ ڪڍي نه سگھندا آهن. هي دشمنن کي ڏنگ هڻي، ان جي جسم ۾ زهر اوتيندا آهن، جيڪو انتهائي موتمار هوندو آهي.
سنڌ ۾، ڪيترن ئي قسمن جا نانگ ٿيندا آهن، جن ۾ ڪاريهر، واسينگ، پدم، ڪڇر وغيره شامل آهن.
نانگ جو ذڪر سُر ڪارايل ۾ ٿيل آھي 

شاهه لطيف، پنهنجي ڪلام ۾، نانگ ۽ ان جي مختلف قسمن جو ذڪر هيٺين ريت ڪيو آهي:
•	 سَپ: 
سَپَ جي معنيٰ آهي، نانگ جو ٻچو يا ننڍڙو نانگ، زهريلي بلا جو هڪ قسم. عام چوڻي آهي ته’سپ نه ماري سپ جو سراپ ماري‘
سَپ جو ذڪر، شاهه لطيف، سُر ڪارايل ۾ ڪيو آهي. شاهه لطيف، سُر ڪارايل ۾ نانگ جو ذڪر ڪندي، چئي ٿو ته، انهن نانگن کي سنهڙو سمجھي اهو نه سمجھه ته اهي خطرناڪ نه آهن، پر اهي سنها سپ، ڏنگ هڻي هاٿي به ڪيرائي وجھن ٿا. شاهه لطيف، سُر ڪارايل ۾، ان جو ذڪر ڪيو آهي.
سَپ جو ذڪر سُر ڪارايل ۾ ٿيل آھي 

•	 ڪاريهر:
 ڪاريهر، نانگ جو هڪ قسم آهي، جيڪو سنڌ ۽ خاص طور تي ڏکڻ بلوچستان ۾، گھڻي انگ ۾ ملي ٿو. هي نانگ، اوڀر ايشيا ۾، هندي سمنڊ جي ٻيٽن کان وٺي، سڄي هندوستان ۾ ٿئي ٿو. ڪاريهر نانگ کي، انگريزيءَ ۾ Black Cobra  چيو ويندو آهي، جڏهن ته سنڌي ٻوليءَ ۾، هن نانگ کي، رنگ جو ڪارو هجڻ  ڪري، ڪاريهر سڏيو وڃي ٿو.
ڪاريهر نانگ، نانگن جي هڪ قسم ’پدم‘ جهڙو هوندو آهي پر پدم جيان، ان جي ڦڻ تي ڪو به نشان نه ٿيندو آهي. ڪاريهر جو قد، 12 فوٽن تائين ڊگھو ٿيندو آهي، هي ڏنگ هڻڻ  يا وڙهڻ وقت ڦڻ ڪڍي، زوردار ڦوڪون هڻندو آهي. ڪاريهر نانگ بابت، مولانا دين محمد وفائي لکي ٿو: ”واسينگ نانگ اهو وڙهندو نه آهي پر جيڪڏهن ويڙهه لاءِ ميدان ۾ آيو، ته پوءِ هن جو مقابلو به ڪي مڙس ڪري سگھندا.“ (وفائي، 2012ع، ص:106)
سنڌ ۾، اها به روايت مشهور آهي، ته ڪاريهر اصيل ۽ اشراف نانگ آهي، هو ڪڏهن به اڳرائي ڪري، ڪنهن سان نه وڙهندو آهي پر جيڪڏهن ڪو هن سان ڇيڙڇاڙ ڪري ته ان جو ننڍڙو ٻچو به وڏي کان وڏي جانور کي مارڻ جي سگھه رکندو آهي.
 ڪاريهر جو ذڪر سُر سھڻي ۾ ٿيل آھي .

•	 ڪَڇَرَ:
 ڪَڇَرَ ڪاري نانگ جو هڪ قسم آهي. شاهه لطيف، ڪَڇَرَ جو ذڪر سُر ڪارايل ۾ ڪيو آهي. هي نانگ گھڻي ڀاڱي زمين ۾ اندر رهي ٿو ۽ نانگن ۾ نهايت زهريلي قسم جو آهي، جنهن جي وضاحت شاهه لطيف، هيٺئين بيت ۾ ڪئي آهي: 
 ڪَڇَرَ  جو ذڪر سُر ڪارايل ۾ ٿيل آھي 

•	 کَپُرُ:
  کپر، نانگ جو هڪ قسم آهي، جنهن جو زهر موتمار هوندو آهي. هي نانگ سڄي سنڌ ۾ ملي ٿو. هن نانگ جو نسل، سنڌ ۽ پاڪستان جي ٻين علائقن کان سواءِ، اتر آفريڪا، عربستان، ايران، افغانستان، هندوستان ۽ سري لنڪا ۾ ملي ٿو. کپر جي بناوٽ تي بحث ڪندي، بدر ابڙو پنهنجي ڪتاب، ’سنڌ جي جھنگلي جيوت‘  ۾ لکي ٿو ته  کپر جي کل تي ڇلر ٿيندا آهن.
هي نانگ ڀوري رنگ جو هوندو آهي، ان جو پيٽ اڇاڻ مائل گلابي هوندو اٿس، جنهن تي ننڍڙا ڪارا داغ ٿين ٿا. کپر جي پٺيءَ تي، ڪارين ڪنارين وارا  اڇا چٽ ٿيندا آهن. ٻنهي پاسن کان اڇي لهردار ليڪ هوندي اٿس، جنهن سبب هن کي، انگريزيءَ ٻوليءَ ۾ Saw-scaled  چيو ويندو آهي. هن نانگ جي مٿي تي، تير جهڙو اڇو نشان ان جي اضافي سڃاڻپ آهي. هن نانگ جي ڪل ڊيگھه 0.80 ميٽر ۽ پڇ 50 کان 70 ملي ميٽر ٿئي ٿو.
هي نانگ، پٿريلن ۽ وارياسن پٽن تي رهندو آهي. خاص طور تي اهڙين جاين تي ملندو آهي، جتي صحرائي نباتات، گاهه يا ٻوڙا هوندا آهن. هي نانگ گرمين ۾ سرگرم هوندو آهي. برساتن جي مند ۾، وڻن تي چڙهي ويندو آهي. کپر، ڏنگ هڻڻ ۾ تڪڙو ٿيندو آهي ۽ ان جو زهر موتمار ثابت ٿيندو آهي.
کپر نانگ جي خوراڪ، واڌ ويجھه، جنسي عمل ۽ مزاج بابت بدر ابڙو لکي ٿو : ”هيءَ جنس فيبروري ۾ جنسي ميلاپ ڪندي آهي. جون جولاءِ ۾ 8 کان 12 ٻچا ڏيندي آهي. ڪن علائقن ۾ اها جنس آنا ڏيندي آهي. خوراڪ ۾ ڏيڏر، ڪِرڙيون، ۽ ڪوئا شامل اٿس. طبيعت ۾ خارباز آهي، عام طور تي کپر، هڪٻئي کي ڏنگي ماري وجھندا آهن. گرفت ۾ آيل کپر انگريزي عدد ’8‘  يا ‘S’ جي شڪل ۾ ويهي رهندو آهي. ڪاوڙ ۾ ڦوڪون ڏيندو آهي. جسم کي وڪڙ ڏئي ڇلرن کي زور سان رڳڙيندو آهي. ڇلرن جي ڳاٺ سبب، زوردار سرڙاهٽ پيدا ٿيندي آهي. کپر اهڙي سرڙاهٽ دشمن کي ڊيڄارڻ لاءِ ڪندا آهن. رفتار سست آهي انڪري ڀڄڻ بدران مقابلو ڪرڻ پسند ڪندو آهي ۽ مارجي ويندو آهي“ (ابڙو بدر، 2017ع، ص:161،162)
 کَپُرُ  جو ذڪر سُر ڪارايل ۾ ٿيل آھي 


واڳون: 
واڳون هڪ گوشت کائيندڙ پاڻي جو جانور آهي، جيڪو خاص طور تي، مٺي پاڻي، دريائن، واهن، ڍنڍن ۽ سمنڊ جي کاري پاڻيءَ ۾ به رهندو آهي. واڳون کي، انگريزيءَ ۾ (Crocodile)  چيو وڃي ٿو، اهو لفظ يوناني ٻوليءَ مان نڪتل آهي، جنهن جي معنيٰ درياءِ نيل تي رهندڙ ڪرڙي آهي. واڳون پاڻي ۾ رهڻ وارن جانورن ۾ سڀ کان خطرناڪ جانور آهي.
واڳون ڪاري ۽ خاڪي رنگ جا ٿيندا آهن، ان جي پُڇ تي ننڍا ڪنڊا ٿيندا آهن ۽ هن جي پيرن جي آڱرين ۾ جھلي هوندي آهي، جنهن جي مدد سان هو تيزيءَ سان تري سگھندا آهن. واڳون جي وات ۾، 24 ڏند ٿين ٿا. واڳون، پنهنجي شڪار کي، چٻاڙڻ کان وڌيڪ ڳهڻ پسند ڪندو آهي. واڳون پنهنجي چنهبدار ڏندن ۽ مضبوط ڄاڙين سان ڪنهن به وڏي جانور کي سولائي سان جڪڙي سگھندو آهي. واڳوئن جي ٻُڌڻ جي حس نهايت تيز هوندي آهي. هو زمين توڙي پاڻيءَ ۾ ڪنهن به جانور جي چُرپُر جي آواز تي ڪن ڏئي اوچتو گھت هڻي وار ڪندو آهي.
واڳونءَ جي خواراڪ آبي جيوت، مڇيون ۽ کيرپياڪ جانور هوندا آهن. واڳون جڏهن پنهنجي ڪنهن شڪار کي ڳڙڪائيندو آهي ته ان جي اکين مان پاڻي وهڻ لڳندو آهي. ان حوالي سان سنڌي ٻوليءَ ۾ هڪ اصطلاح ’واڳونءَ جا ڳوڙها ڳاڙڻ‘ پڻ استعمال ڪيو ويندو آهي.
واڳونءَ جو قد، اندازن هڪ ميٽر کان پنج ميٽرن تائين ڊگھو ۽ ان جو وزن 800 کان 1200 ڪلو گرام ٿئي ٿو. واڳون برسات جي مند ۾ لڳ (جنسي عمل) ڪندا آهن. مادي واڳون، ويهن کان پنجاهه آنا ڏيندي آهي ۽ انهن جي ٽن مهينن تائين سار سنڀار لهندي آهي. خشڪي تي رهڻ وارن واڳوئن جي  عمر، پنجاهه سال ۽ پاڻي ۾ رهڻ وارن جي عمر اسي سال يا انهيءَ کان مٿي ٿيندي آهي. تاريخدانن جي چوڻ موجب، سنڌ ۾ ڪنهن دؤر ۾ واڳونءَ جي پوڄا ٿيندي هئي، تنهن ڪري سنڌ ۾ واڳوئن جي نالي سان ڪيترن ئي ماڳن مڪانن جا نالا پڻ ملن ٿا.
گل حسن ڪلمتي، پنهنجي ڪتاب ’ڪراچي سنڌ جي مارئي‘ ۾ لکي ٿو:  ”واڳونءَ جي پوڄا سنڌ ڌرتيءَ ۾ موهن جي دڙي واري دور کان وٺي جاري آهي. موهن جي دڙي جي کوٽائي وقت ڪجھه مهرن تي واڳون اڪريل آهن.اها پوڄا ڪنهن نه ڪنهن شڪل ۾ اڄ به جاري آهي. ڪراچيءَ ۾ ’واڳون ڏر‘ ۽ ’منگھو پير‘ هن سلسلي جا مرڪز هئا.“ (ڪلمتي، 2014ع، ص: 503)
واڳون جو ذڪر  سُر رامڪلي ۾ ٿيل آھي 

•	 سيسر/ سيسار/گھڙيال: 
سيسار، پاڻيءَ ۾ رھندڙ، واڳونءَ جھڙو جانور آھي، جنھن کي ڪن ڪتابن ۾ واڳونءَ جو قسم پڻ ڄاڻايو ويو آھي. سيسار کي هندي، سنڌي  توڙي انگريزيءَ ۾ گھڙيال ((Gharial به چيو وڃي ٿو، جڏھن ته ان جو سائنسي نالو (Gravilis Gangeticus ) آھي.
سيسار، ٻارنھن کان پندرھن فوٽ ڊگھو ٿيندوآھي، ۽ ان جا سئو کان مٿي ڏند ھوندا آھن. ھي جانور عام طور تي چاليهن کان سٺ سالن تائين جيئرو رھندو آھي.
سيسار ۽ واڳونءَ ۾ بنيادي فرق ڄاڙيءَ جو ھوندو آھي، ڇاڪاڻ ته واڳونءَ جي ڄاڙي ويڪري ۽ ننڍي ھوندي آھي، جڏھن ته سيسار جي ڄاڙي سنھي ۽ ڊگھي ٿيندي آھي.
سيسار بابت، انسائيڪلوپيڊيا سنڌيانا ۾ ھن ريت لکيل آھي:” سيسر، واڳن جي ان خاص نسل جو سڄي دنيا ۾ اڪيلو قسم آھي. ھي جانور ڏينھن جي وقت ۾ سرگرم رھندو آھي. ھن جون ٽنگون ايتريون طاقتور نه ھونديون آھن، جو جسم مٿي کڻي ھلي سگھي، ان ڪري فقط پيٽ ڀر رڙھي سگھندو آھي. ٽي ميٽر ڊگھي سيسر مادي بالغ ھوندي آھي. ٽن ميٽرن جي قد تائين پھچندي ان کي ڏھه سال لڳي ويندا آھن. نومبر کان جنوريءَ تائين ھنن جي لڳ جي مند ھوندي آھي. ان وقت واريءَ ۾ کڏ کوٽي 30 کان 50 آنا لاھيندي آھي، پوءِ احتياط سان ڍڪي ڇڏيندي آھي. ھر ھڪ آني جو وزن 160 گرام ٿئي ٿو، 83 کا 94 ڏينھن ۾ آنا ڦٽي پون ٿا. ماءُ ٻچن جي پالنا دوران ڪجھه مھينا ٻچن جي ويجھو رھندي آھي. سيسر جو نسل پاڪستان ، نيپال، ڀوٽان ۽ برما ۾ به آھي.“( سنڌيانا، 2013ع، ص: 371،370)
	 سيسر/ سيسار/گھڙيال جو ذڪر  سُر سھڻي ۾ ٿيل آھي .

هاٿي:
هاٿي، هڪ جھنگلي جانور آهي، جو پاليو به ويندو آهي. هي جانور تمام وزنائتو، ٿلهو ۽ قد ۾ اٺ کان ڏهه فٽ کن ڊگھو ٿئي ٿو. هن جانور کي پنج کان ڇهه فوٽ ڊگھي سونڊ ٿئي ٿي. ’شاهه جي رسالي‘ جي اٽڪل ٻارهن بيتن ۾ هاٿيءَ جو ذڪر ڪيو آهي.
هاٿي جو ذڪر (شاهواڻي، غلام محمد (2005ع)، ’شاهه جو رسالو‘، سُر آسا، داستان ٽيون، بيت 27، ص: 718) ۾ ٿيل آھي .
هاٿي قد بت جي حوالي سان سڀني جانورن کان قداور جانور آهي، پر سونڊ مان جيڪو آواز ڪڍندو آهي، اهو تمام سنهو رڙين جهڙو هوندو آهي. هاٿي تمام ڪمائتو جانور آهي. هن جانور کي ٻه خطرناڪ ڏند به هوندا آهن.
هاٿيءَ جي لاءِ، هي چوڻيون مشهور آهن ته:
•	’هاٿيءَ جا ڏند کائڻ جا هڪڙا ۽ ڏيکارڻ جا ٻيا هوندا آهن.‘ 
•	  ’هاٿي جيئرو لک ته مئل سوا لک لهي.‘ 
هن جانور جي ڪاوڙ به تمام خطرناڪ هوندي آهي. جيڪڏهن ٻه هاٿي پاڻ ۾ وڙهي پون ته جيستائين هڪ مري نه پوي تيستائين سندن ويڙهه ختم نه ٿيندي آهي. ماضيءَ ۾ هن جانور کي امير ماڻھو پنهنجي شوق طور سواريءَ لاءِ گھرن ۾ پاليندا هئا. پراڻي زماني ۾ هاٿي، جنگ جي ميدان جي سواري طور پڻ ڪتب ايندو هو، جنهن لاءِ چوڻي مشهور آهي ته، ’انڌو هاٿي لشڪر جو زيان.‘
اهڙي نموني شاهي گھراڻي جا فرد هاٿين تي ڏولڪي چاڙهي شهر جو چڪر هڻندا هئا. ڪڏهن ڪڏهن شاهي ميلن ۾ هاٿيءَ تي چڙهي سرڪس ڪندا هئا.
 هاٿيءَ جي عمر لڳ ڀڳ 45 کان 70 سال ٿيندي آهي. جنهن ۾ ايشيائي هاٿي جي عمر 45 ورهيه ۽ آفريقي هاٿي جي عمر 70 سالن تائين پهچي ٿي. هاٿي جي هڏن ۽ ڏندن مان عاج جا زيور، چوڙيون، چوڙا ۽ رانديڪا جوڙيا ويندا آهن.
شاهه لطيف، هاٿيءَ لاءِ ’گينور/گنير‘ لفظ به استعمال ڪيو آهي:
هاٿي جو ذڪر  سُر سارنگ ۾ ٿيل آھي .
 
هرڻ/مِرگھ:
هرڻ، هڪ حلال جھنگلي جانور آهي، جيڪو قد ۾ اٽڪل سوا ٻه فٽ اوچو ۽ ڊيگھه ۾ چار فٽ کن ٿئي. ان جو رنگ ڳاڙهسرو بادامي ٿيندو آهي، وار ننڍا، نرم ۽ گھاٽا هوندا آهن. هرڻ جي پُڇ، گوڏن ۽ کُرن جا وار ڪارا ٿيندا آهن، ان جون اکيون وڏيون، وڻندڙ، سڱ سڌا ۽ مٿان کان ٿورو وريل، نوڪدار ۽ سهڻا ٿيندا آهن. هرڻ جون ڄنگھون ڊگھيون، سنهيون ۽ مضبوط هونديون آهن. هرڻ ڊڪڻ ۾ تکو ٿيندو آهي ۽ وڏا ڇال ڏيئي ڊوڙندو آهي. سندس اکيون وڏيون ۽ اُڃايل هئڻ جو تاثر ڏينديون آهن، ان ڪري شاعر انهن کي تشبيهه طور استعمال ڪندا آهن، جڏهن ته مِرگھ نيڻ، آهوچشم ’هرڻ اکي‘ ۽ مِرگھ ترشنا وغيره اصطلاح به ان مان جُڙيل آهن. هرڻ کي هنديءَ ۾ ’مِرگھ‘ چوندا آهن:
هرڻ/مِرگھ جو ذڪر سُر سارنگ ۾ ٿيل آھي .
شاهه لطيف، پنهنجي ڪلام ۾، ’هرڻ‘ جو ذڪر  هن ريت ڪيو آهي:
هرڻ جو ذڪر سُر ديسي ۾ آھي .



شاھ لطيف رسالي م پکين جو ذڪر.
شاھ لطيف پنھنجي رسالي ۾ ھيٺين پکين جو ذڪر ڪيو آھي 

ٻاٻيهو:
ٻاٻيهو، ڳيري جيترو هڪ ننڍڙو پکي آهي. شاهه لطيف، سُر حسيني، سُر سسئي آبري ۽ سُر ڏهر ۾ ٻاٻيهي جو ذڪر ڪيو آهي. ’ٻاٻيهو‘ ٿر واري پاسي جو پکي آهي. ٻانهون خان شيخ، پنهنجي مرتب ڪيل ’شاهه جي رسالي‘ ۾، ٻاٻيهي جي معنيٰ ڏيندي لکي ٿو: ”چاتڪ پکي جيڪو رڻ پٽن ۾ رهي، مينهن جي ڦڙن تي گذران ڪندو آهي ۽ گرمي سهي نه سگھندو آهي.“(شيخ، 2001ع، جلد ٻئو، ص: 268)
ٻاٻيهي پکيءَ کي هندي ۽ اردوءَ ۾’پپيها‘ چون ٿا. ڪوئل ڪٽنب جو هيءُ پکي ننڍي کنڊ ۾ ملي ٿو. نر ۽ مادي هڪ جهڙا ٿيندا آهن. هي پکي مٿي کان پٺيءَ تائين ڪارو آهي، ڳچيءَ کان ڇاتي ۽ پيٽ اڇو اٿس، پُڇ جون چوٽڙيون اڇيون ۽ مٿي تي اڇي ڪاري چوٽي اٿس.
هيءُ پکي هر مشڪل ۽ تڪليف کي سهندو آهي، پر پنهنجي ديس کي هرگز نه ڇڏيندو آهي، اُڃَ، بک، سيءُ، گرمي مطلب ته هر تڪليف سهندي سهندي مري ويندو آهي، پر پنهنجا ماڳ ڇڏي ڪنهن ٻي هنڌ تي نه ويندو آهي. گرم هوا، لُڪون، خشڪ ۽ گرم موسم سندس لاءِ موت جو سبب بڻجنديون آهن. خاص ڪري جابلو علائقن ۽ ٿر جي وارياسي ميدان ۾ جيڪي لڪون لڳنديون آهن، سي ٻاٻيهي کي انهيءَ سڪ، سچائيءَ جي حوالي سان ڏاڍو تڙپائينديون آهن. ان جو ذڪر، شاهه لطيف، ڏاڍي اثرائتي انداز ۾ ڪيو آهي.
ٻاٻيهو جو ذڪر سُر حسيني آھي .

ٻَگھه:
ٻگھه، هڪ قسم جو ڍانڍي پکي آهي، گھڻو ڪري اڇي رنگ جو ٿيندو آهي، سندس چهنب ۽ ٽنگون ڳاڙهسريون ۽ ڊگھيون ٿينديون آهن. شاهه لطيف جي سُر ڪارايل ۽ سُر سهڻيءَ ۾ ’ٻگھه‘ جو ذڪر آيو آهي. ’ٻگھه‘ پکي اونهي ۽ صاف پاڻيءَ کان پاسو ڪندو آهي، ڇو ته ان کي پيٽ پورت ڪرڻ لاءِ، دُٻن، ڍنڍن ۽ تلائن جو لُڙاٽيل پاڻي گھرجي، تنهن ڪري ٻَگھه، هميشه ڍنڍن، ڍورن ۽ تلائن جي ڪنڌين يا بيٺل پاڻيءَ جي دُٻن ۾ نظر ايندو آهي. ٻگھه گھڻو ڪري ميرانجھڙي پاڻيءَ ۾ ئي پيو پيرڙيون ڏيندو آهي. شڪار ڪرڻ وقت جي صاف پاڻيءَ ۾ هوندو ته به ان کي ٽنگن ۽ چُهنب سان ڇيڇري ڇڏيندوآهي. ان جي خوراڪ ۾ ننڍيون مڇيون، پاڻيءَ جا جيت ۽ ننڍا ڏيڏر شامل آهن.
شاهه لطيف، سُر ڪارايل ۾، ٻگھن جو ذڪر، ان جي رهڻي ڪهڻي ۽ اڻوڻندڙ عادتن کي سامهون رکي، اوگڻ جي اهڃاڻ طور ڪيو آهي:

ٻَگھه جو ذڪر  سُر ڪارايل م ٿيل آھي .

تاڙو:
تاڙو ، هڪ ڪاري رنگ جو پکي آهي، جنهن جو ذڪر شاهه لطيف، سُر سارنگ ۽ سُر مارئيءَ ۾ ڪيو آهي. تاڙو هڪ سهڻو، ڪوئل جھڙو پکي آهي، ڪنڌ هيٺان ۽ کنڀن جي ڇيڙن وٽ اڇسراڻ هوندي اٿس، پُڇ ڪوئل کان ڊگھو ۽ پُڇ جي کنڀن ۾ ڪو ڪو کنڀ اڇو هوندو آهي. هي پکي عام طور مينهن جي مند ۾ ڏسڻ ۾ ايندو آهي، سانوڻيءَ جي مند ۾ تنواريندو رهندو آهي، جنهن ڏينهن وڌيڪ ۽ سُريلو تنواريندو آهي، تنهن ڏينهن سمجھيو ويندو آهي ته مينهن ضرور وسندو، ڇاڪاڻ جو ماڻھن کان گھڻو اڳ هن پکيءَ کي مينهن وسڻ جي سُڌ پوندي آهي. هي پکي سک ۽ سُڪار جي نشاني سمجھيو ويندو آهي.
شاهه لطيف، پنهنجي شاعريءَ ۾، ’تاڙي‘ جو ذڪر برسات جي مند جي حوالي سان سک ۽ سُڪار جي علامت طور ڪيو آهي. سُر سارنگ ۾ تاڙي جي تنوار تي هارين، سنگھارن جي خوش ٿيڻ کي، شاهه لطيف هن ريت بيان ڪيو آهي:
تاڙوجو ذڪر  سُر سارنگ ۾  ٿيل آھي .

تِتر:
تِتر، هڪ مشهور پکي آهي، جيڪو سنڌ ۾ عام جام ٿئي ٿو. هونءَ ته هن پکيءَ جا تمام گھڻا قسم آهن، پر عام طور تي سندس ٻه قسم ڳڻيا ويندا آهن: هڪ ڪارو تتر ۽ ٻيو ڀورو، اڇڙو (بگڙو) تتر.
هي پکي قدبت ۾،  ’ڳيري‘ کان سوايو هوندو آهي. تِتر جو نر ۽ مادي، رنگ ۾ هڪ جهڙا ٿين ٿا، پر نَر کي کڙهون هونديون آهن، جيڪي هُو پاڻ ۾ وڙهندي هڪ ٻئي کي هڻندا آهن. هن پکيءَ جي چُـهنب ڪاري ۽ پير ڳاڙها ٿين ٿا. تتر، ٽوليءَ جي شڪل ۾ رهندو آهي، پر لڳ جي مند ۾ جوڙي جوڙي ٿي ويندو آهي. تِتر زمين ۾ ننڍا ننڍا پٿر رکي، ان جي وچ ۾ آنا لاهيندو آهي. ان جا ٻچا تيسين ماءُ سان گڏ هوندا آهن، جيسين اهي اڏامڻ جهڙا ٿين. ڀوري تتر جا ٻچا ماڻھوءَ سان هري مِري ويندا آهن. خفتي انهن کي پڃرن ۾ بند ڪري، اُڏوهي کارائي وڏو ڪندا آهن. ڪارو تتر هِرڻ سکيو ئي ناهي، ڀلي توهان وٽ ننڍو ٿي وڏو ٿيو هجي، پر اڏريو ته وري ڪونه ايندو.
تِتر جو ذڪر  سُر ديسي۾ ٿيل آھي .

چِٻَ / چٻرو:
چٻرو، ٻليءَ جهڙي شڪل وارو پکي آهي، جيڪو ويران ۽ غير آباد جاين ۾ رهندو آهي. چٻري جي ماديءَ کي ’چِٻَ‘ ڪوٺيو ويندو آهي. هي پکي ماڻھوءَ جو نقل ڪرڻ ڄاڻندو آهي، تنهن ڪري کيس ’چٻرو‘ چيو ويندو آهي. ”چٻرو لفظ جي معنيٰ آهي بي سرو ويچار ڪڍندڙ.“(ڌامراهو، 2007ع، ص: 36) اوڀر جي ملڪن ۾ هن پکيءَ کي بيوقوفي، خوف، تباهي ۽ نحوست جي علامت سمجھيو وڃي ٿو. جڏهن ته اولهه وارن ملڪن ۾  ڏاهو سمجھن. شاهه لطيف، پنهنجي ڪلام ۾، ’چٻري‘ جو ذڪر هن ريت ڪيو آهي:
چِٻَ / چٻرو جو ذڪر سُر آبري   ٿيل آھي .

چَتوُن / طوطو:
چَتُون، پکيءَ آهي، جنهن کي ’طوطو‘ يا ’مٺو‘ پڻ چيو ويندو آهي. عام طرح ان جو رنگ سائو، چُـهِنبَ ڏاڍي تکي ٿيندي آهي. نَر کي ڳچيءَ ۾ ڳاڙهو يا رنگارنگي پٽو به ٿئي ٿو، جنهن کي ’ڳاني‘ چيو ويندو آهي. ولايت ۾ رنگ برنگي ننڍڙا سهڻا طوطا به ٿيندا آهن، جن جا مختلف نالا مروج آهن. هن پکيءَ جو آواز وڏو ۽ مٺو ٿيندو آهي. مِٺوُ، ماڻھن جي ٻولي به سمجھندو آهي. ڪوهستاني چتون جو آواز ٻين جي ڀيٽ ۾ وڌيڪ تيز ٿيندو آهي.
چَتوُن / طوطو جو ذڪر  سُر معذوري ٿيل آھي .

چِڙي  (جھرڪي):
چِڙي، هڪ ننڍي قد جو پکي آهي، جنهن کي عام طور ’جھرڪي‘ به چيو وڃي ٿو. جھرڪي گھڻو ڪري گھرن، ڇاپرن ۽ مال جي واڙن جي  لڙين ۾ آکيرو ٺاهي رهندي آهي. هي پکي اصل ايشيا ۽ يورپ جو رهاڪو آهي، پر سڄي دنيا ۾ ملي ٿو. ان جي کاڌ خوراڪ، مختلف قسمن جا اَن ۽ ننڍا جيت جڻا آهن. 
شاهه لطيف، جھرڪيءَ جي عادتن جو گھرو مشاهدو ڪيو آهي. جھرڪي اَن چُڳڻ، اُڏرڻ، ڪک کڻي آکيرو ٺاهڻ ۾ تڪڙ ڪندي آهي، تنهن ڪري، شاهه لطيف، پنهنجي هڪ بيت ۾، سندس هن عادت کي تشبيهه طور ڪتب آندو آهي.
چِڙي  (جھرڪي) جو ذڪر  سُر آسا ٿيل آھي 

چيهو:
چيهو، هڪ رنگ برنگي ننڍڙو پکي آهي. ان جو پيٽ هيٺان کان ٿورو اڇيرو ۽ پُڇ کڙو ٿيندو اٿس. چيهو گھاٽن وڻن ۽ پاڻيءَ جي ڪنارن تي رهي ٿو ۽ ان جي ٻولي تمام مٺي ۽ سُريلي هوندي آهي.
مولانا دين محمد وفائي، ’چيهي‘ بابت لکي ٿو، فارسيءَ ۾ ان کي ’سرخاب‘ سڏيندا آهن، ’سرخ آب – ڳاڙهو پاڻي ‘. ’چيهو‘ مينهن جي مُند ۾ ڦٽندڙ هڪ قسم جي گاهه کي به چيو ويندو آهي، جنهن جو ذڪر شاهه لطيف، سُر سارنگ ۽ سُر مارئيءَ ۾ ڪيو آهي.
شاهه لطيف، سُر سسئي آبريءَ ۾، ’چيهي‘ پکيءَ جي تات ڪئي آهي، جنهن ۾ هو جھنگ جي ويرانيءَ ۾ پکين جي ٻولين ۽ پنهون جي سڪ ۾، سسئيءَ کي وندريل ڏيکاريندي، نهايت خوبصورت منظرڪشي ڪري ٿو.
چيهو جو ذڪر سُرآبري،ٿيل آھي.

شهباز / سيچاڻو / باز:
باز، هڪ پکي آهي، جيڪو تازو گوشت کائيندو آهي. ان جي نظر تمام تيز هوندي آهي، ان سان گڏوگڏ ان جي وريل نوڪدار چهنب ۽ پيرن جا سُنبن جيان وريل چنبا هوندا آهن، جن سان هي شڪار کي مضبوطيءَ سان جھٽي ۽ جڪڙي رکندو آهي. شاههجي رسالي ۾ هن پکيءَ کي باز، شهباز، سيچاڻو، بحري جي نالن سان سڏيو آهي. 
•	 باز/ بحري:
باز/ بحري جو ذڪر  سُر ديسي ۾ ٿيل آھي 
•	 سيچاڻو:
سيچاڻو جو ذڪر سُر ڪيڏارو م ٿيل آھي .
•	 شهباز:
 شهباز جو ذڪر  سُر سريراڳ ۾ آھي .


ڪانگ/ڪانءُ،
 ڪاري رنگ جو هڪ عام پکي آهي، جيڪو نيوزي لينڊ ۽ انٽارڪٽيڪا کان سواءِ دنيا ۾ هر هنڌ ملي ٿو. اسان جي سنڌي سماج ۾ڪانگ، مهمان جي اچڻ جو اهڃاڻ، قاصد يا نياپو آڻيندڙ ۽ نيندڙ به سمجھيو وڃي ٿو، ته ان جي سياڻپ کي ناڪاري ۽ اهڃاڻي انداز ۾ بيان ڪيو ويندو آهي، جيئن چوڻي آهي ته ’سياڻو جهڙو ڪانءُ‘، ’سياڻو ڪانءُ ٻه ٽنگو ڦاسي‘ وغيره.
پير حسام الدين راشدي، سنڌي سماج  ۾ ڪانءُ جي اهميت بابت لکي ٿو: ”دهقاني دنيا ۾ ڪانوَ کي وڏي اهميت آهي. هو نه فقط سنڌي ادب جو هڪ مکيه ڪردار آهي، بلڪه اسان جو فيملي ميمبر به آهي.“ (راشدي،  پير حسام الدين، 1977ع، ص: 42)
شاهه لطيف، پنهنجي شاعريءَ ۾، سڀني پکين کان وڌيڪ هن ڪارڙي، ڪوجھڙي پکيءَ جو ذڪر ڪندي، کيس سُر پورب، سُر آسا، سر سامونڊي، سُر سسئي آبري، سُر حسيني، سُر ديسي، سُر مومل ۽ سر سهڻيءَ ۾ ڪانگ، ڪانگا، ڪانءُ، ڪانگڙو، ڪانگل، زاغ، کنياتو ۽ ڏائو جي نالن سان سڏيندي، تمام گھڻو ساراهيو آهي. شاهه لطيف، ڪانگ کي پنهنجي شاعريءَ ۾، سنڌي سماج ۽ سنڌي ثقافت کي سامهون رکي قاصد بڻائي محبوب ڏانهن موڪليو آهي، ۽ پرينءَ جي پار جون خبرون، نياپا ۽ سنيها کڻي ٿو اچي.
ڪانگ جو نياپو آڻڻ کان پوءِ، ان جي ’ڪان ڪان‘ سُڻڻ لاءِ، انتظار ۾ ويٺل وينگس کي، پنهنجي سهيلين جو ڳالهائڻ به ويڻ ٿو لڳي، جنهن کي شاهه لطيف، هن ريت بيان ڪيو آهي:
ڪانگ/ڪانءُ جو ذڪر سُر پورپ ۾ ٿيل آھي 

هيٺين بيتن ۾، شاهه لطيف، ڪانگن کي مختلف نالن سان بيان ڪيو آهي.
•	 کنياتو:
	 کنياتو جو ذڪر سُر پورپ ۾ ٿيل آھي 

•	 ڪانگڙو:
ڪانگڙو جو ذڪر سُر پورپ ۾ ٿيل آھي

•	 ڪانگا:
	 ڪانگا جو ذڪر سُر پورپ ۾ ٿيل آھي

•	 ڪانگل
	 ڪانگل جو ذڪر سُر پورپ ۾ ٿيل آھي

ڪانيرو/ڪَانئرو:

ڪانئرو، ڪانءُ جهڙو ڪارو ۽ ڊڄڻو پاڻيءَ جو پکي آهي ۽ ننڍن دُٻن ۾ رهندو آهي. سندس گذران به پاڻيءَ وارن جيتن ۽ ننڍين مڇين تي آهي. هن جون خصلتون ٻگھن ۽ ڪنگن جهڙيون آهن، مڇي جھلڻ ۽ شڪار ڪرڻ وقت ٻگھن جيان پاڻيءَ کي ميرو ۽ لڙاٽو ڪري ڇڏيندو آهي.
شاهه لطيف، سُر ڪارايل ۾، ڪانئرن (دَدن) جو ذڪر، ان جي خراب خصلتن ۽ عادتن جي حوالي سان ڪيو آهي.

ڪانيرو/ڪَانئرو جو ذڪر  سُر ڪارايل ۾ ٿيل آھي .

ڪونج:
ڪونج، هڪ سهڻو، ڊگھي ڳچيءَ وارو پکي آهي، اسان جي محققن ۽ عالمن وٽ ڪونج جي اصل وطن، سندس رنگ ۽ قد بابت اختلاف ملن ٿا. ان پکيءَ کي سرائڪي، بلوچي ۽ پنجابي ٻولين ۾ به ’ڪونج‘ سڏجي ٿو، جڏهن ته فارسيءَ ۾ ’ڪلنگ‘، ’قاز‘ (غاز)، ترڪيءَ ۾ ’قاز‘ سڏجي ٿو ۽ انگريزيءَ ۾ هن پکيءَ کي’ Crane‘ چئبو آهي.
مولانا دين محمد وفائي، پنهنجي ڪتاب ’شاهه جي رسالي جو مطالعو‘ ۾ ڪونج بابت هن ريت لکي ٿو: ”ڪونج هڪ پهاڙي پکي آهي، جو سنڌ جي لڳولڳ بلوچستان وارن پهاڙن ۾ رهندو آهي. سخت سرديءَ جي مند ۾ سنڌ لهي ايندو آهي. هو وڳر ۽ ولر ڪري داڻو پاڻي حاصل ڪندو آهي، اڇي رنگ جو قد آور پکي، ڊگھي ڳچيءَ سان ٿئي. ان جي آواز ۾ به چڱو ميٺاج آهي.“ (وفائي، 2012ع، ص: 93)
ا مختلف قسم ۽ رنگ ٿين ٿا. ڊاڪٽر عبدالجبار جوڻيجو، سالم علي جي ڪتاب ‘A Hand Book of the Birds of India and Pakistan’ جي حوالي سان ڪونج جا چار قسم ڄاڻايا آهن، جن جا رنگ ۽ نالا هي آهن.
1.	 ڪاري ڳچيءَ واري ڪونج Black necked Crane (Grus Nigricollis).
2.	 ڊگھو سليٽي پکي، عام ڪونج وانگر، پر مٿو ۽ ڪنڌ ڪارو Hooded Crane (Grus manacha)
3.	 آسام ۽ ڪامروپ علائقي ۽ مني پور جو رهاڪو اڇي رنگ جو پکي Burmese Sarus (Grus antigone sharpu)
4.	 لاڙڪاڻي ۽ اوڀر ناري ۾ ايندڙ سليٽي رنگ جي ڪونج  Siberian or Great white Crane (Crus Leucageranus)
شاهه لطيف، سر معذوري، سر مارئي ۽ خاص طور سر ڏهر ۾، ’ڪونج‘ جو ذڪر تمام اثرائتي انداز ۾ ڪيو آهي. شاهه لطيف، ’ڪونج‘ جو تمام گھري نظر سان مشاهدو ڪندي، ان جي سونهن، نزاڪت، لطافت، نفاست، الفت، قرب، سُر، سوز، درد، حب الوطني، ايڪي ۽ اتحاد جا اهڃاڻ پنهنجي شاعريءَ ۾ بيان ڪيا آهن.

ڪوول (ڪوئل):
ڪوئل، هڪ پکي آهي، جنهن جو نَر ڪاري چلڪندڙ رنگ ۽ مادي، هلڪي ناسي رنگ جي هوندي آهي، جنهن تي اڇا ٽڪا ٿيندا آهن. ڪوئل، پنهنجي آواز جي ڪري سڄي جڳ جهان ۾ مشهور آهي. هن جو آواز مٺو ۽ سريلو ٿئي ٿو. ڪوئل بهار جي مند ۾ گھڻو ٻوليندي آهي. مينهوڳيءَ جي مند ۾ ان جو آواز اڃا وڌيڪ کلندو آهي. چوماسي جي مند ۾ ڪوئل جي ٻولڻ کي سٺو سوڻ سمجھيو ويندو آهي. گھاٽا ٻيلا ۽ وڻ ڪوئل جا ٿاڪ ٿين ٿا.
هي پکي، کاڌي ۾ وڻن جا ميوا، گلن جو رس ۽ جيت جڻا چڳندو آهي. ڪوئل کي سک، آسودگي، سڪار ۽ سرهائي، پيار ۽ پريت جو اهڃاڻ سمجھيو ويندو آهي.
شاهه لطيف، پنهنجي ڪلام ۾، ’ڪوئل جي ڪوڪ‘ کي عشق ۽ درد جي دانهن سان تمثيلي طور بيان ڪيو آهي
ڪوول (ڪوئل) جو ذڪر  سُر معذوري ۾ ٿيل آھي .

ڳِجھَه:
ڳجھه، ڍونڍ کائيندڙ پکي آهي. هن پکيءَ کي خرابي، موت ۽ تباهيءَ جي علامت سمجھيو ويندو آهي. ڳِجھه پکيءَ جي سنگھڻ جي قوت ڏاڍي تيز آهي ۽ انهيءَ قوت جي ڪري اها هر وقت ڍونڍ جي ڳولا ۾ رهندي آهي.
ڳجھه، اڇسري ۽ ڪاري رنگ جي ٿئي ٿي، ان جي چهنب وريل ۽ نوڪدار ۽ هيڊسري رنگ جي ٿئي ٿي، جنهن سان اها سولائي سان، ٿوري وقت ۾ گھڻو ماس پٽي سگھي ٿي. هي ڪڪڙ کان ٿوري وڏي ٿئي ٿي ۽ ان جي اُڏام تمام اوچي هوندي آهي. ان جا چنبا، باز جي چنبن جيان تيز ۽ نوڪدار ٿيندا آهن. 
ڳِجھَه جو ذڪر سُر ڪيڏارو ۾ ٿيل آھي .

مور:
مور، هڪ سدا سهڻو، من موهيندڙ، قدآور، سٺو سڀاءُ رکندڙ ۽ وفادار پکي آهي. ان جي ست رنگي سهڻَن کنڀن تي دلڪش نشان چنڊ وانگر چمڪندا رهن ٿا. ڳچي سهڻي ۽ مٿي تي ڪلنگي (تاج) هوندي اٿس. مور پري تائين اڏامي نه سگھندو آهي. مور جا کنڀ ڊگھا ٿيندا آهن، جن سان ڪڏهن ڪڏهن خوشيءَ ۾ اچڻ وقت هڪ سهڻو ڇٽ ٺاهي ناچ ڪندو آهي. مور جا کنڀ سياري جي شروعات ۾ ڇڻي ويندا آهن ۽ پوءِ وري  بهار جي مند ۾ وڌي وڏا ٿي ويندا آهن. مور هونئن ته تمام سهڻو پکي آهي. پر ان جا پير ڪارا ۽ ڦڏا ٿيندا آهن. مور جي ماديءَ کي ’ڊيل‘ چوندا آهن.
مور جو گذر جيتن، گلن جي مکڙين، ولين، وڻن ۽ ٻوٽن جي ڪچڙن گونچن ۽ ٻجن تي هوندو آهي. هي انسان دوست پکي آهي ۽ نانگ جو ازلي دشمن آهي. نانگ کي ڏسڻ سان ئي ان کي چنبن ۾ جھلي، مٿي اُڏامي، هيٺ ڦِٽو ڪندو آهي ۽ اهو عمل تيستائين ڪندو رهندوآهي، جيستائين نانگ بلڪل مري ختم نه ٿي وڃي. هي تمام سجاڳ پکي آهي، جنهن گھر ۾ رهندو، اتي بي وقت جيڪڏهن ڪو چور چڪار گھڙيو ته وٺي رڙيون ڪندو. سنڌيءَ ۾ عام چوڻي آهي ته ’جنهن گھر رهندو مور، ان گھر ايندو نانگ نه چور‘.
مرزا قليچ بيگ، پنهنجي ڪتاب، ’پکي‘ ۾ لکي ٿو: ” مور اصل هندوستان جو رهاڪو آهي، جتي ڪيترن هنڌن تي هو ٽولين جون ٽوليون ڪري رهندا آهن. قريب ٽي هزار ورهيه ٿيندا جو حضرت سليمانؑ  اڀرندي وارن ملڪن مان پنهنجن جهازن ۾ مور آندا. سڪندر بادشاهه انهن کي يورپ ۾ مشهور ڪيو.“ (بيگ، قليچ، 2013ع، ص: 36)
سنڌ ۾ مور جام ٿين ٿا، خاص طور ٿرپارڪر ضلعي ۾ عام جام ٿين، ٿري ماڻھو گھرن ۾ مور جا کنڀ انهيءَ مقصد لاءِ رکن ٿا ته جيئن نانگ سندن گھرن ۾ نه اچي سگھي. ٿري مور سان پيار ڪن ٿا ۽ کين مارڻ پاپ سمجھن ٿا ۽ گھرن ۾ عام جام پالين.
شاهه لطيف، ’سُر ڪارايل‘، ’سُر معذوري‘ ۽ ’سُر پورب‘ ۾ مور جو ذڪر ڪندي، ان کي ڪارايل ۽ طاؤس جي نالي سان سڏيو آهي.

هُدهُد:
هُدهُد، هڪ قسم جو پکي آهي، جنهن کي سنڌيءَ ۾ ’ڍولير‘، ’چنڊول‘، ’چنڊو‘ ۽ فارسيءَ ۾ ’مرغ سليمان‘ چوندا آهن، هي پکي چٽڪمرو ٿيندو آهي، چهنب ڊگھي ۽ ڪمان وانگر وريل مٿي تي ڪلنگي، کنڀ هيٺان بادامي، وچ ۾ اڇيرا ۽ چوٽي تي ڪارا ٿيندا اٿس. هن پکيءَ لاءِ ڪجھه عجيب روايتون مشهور آهن. 
ٻانهي خان شيخ موجب، هن پکيءَ کي حضرت سليمانؑ جو قاصد ڪوٺيو ٿو وڃي.
شاهه لطيف، سُر پورب جي وائيءَ ۾ ’هُدهُد‘ پکيءَ جو ذڪر، ’هنج‘ پکيءَ جي حوالي سان ڪيو آهي ته هنج جھڙو نيڪ خصلت ۽ سلڇڻو پکي، هُدهُد جي صحبت ۾ خوش ٿيندو آهي.
هُدهُد جو ذڪر  سُر پورب ٿيل آھي .

هُما:
هماءُ پکيءَ جو ذڪر شاهه لطيف، سُر ديسيءَ ۾ ڪيو آهي، هماءُ پکيءَ جي باري ۾ عام خيال اهو آهي ته، اهو هڪ خيالي پکي آهي. مولانا دين محمد وفائي، هماءُ بابت لکي ٿو: ”هما هڪ پکيءَ جو نالو آهي جو گھڻو ڪري اکين کان غائب رهي ٿو ۽ ڪنهن به جانور جو شڪار ڪري نه کائيندو آهي، فقط هڏين تي گذران ڪندو آهي... ايراني شاعرن جو خيال آهي ته هماءُ پکيءَ جو جنهن ماڻھوءَ جي مٿان پاڇو پوندو آهي سو بادشاهه ٿيندو آهي يا خدا جو ولي  ٿي ويندو آهي.“(وفائي، 1991ع، ص: 23-122)
”قديم مصر ۽ ڪلاسيڪل روايتن موجب هماءُ هڪ جادوئي اثر رکندڙ پکي آهي، جيڪو سج کي پوڄيندو آهي. مصري هماءُ پکي قد ۾ باز جيترو، سنهري ۽ ڳاڙها کنڀ رکندڙ ۽ سريلي آواز جو مالڪ پکي آهي. قديم ليکڪن موجب سڄي دنيا ۾ هڪ وقت ۾ هڪ ئي هماءُ پکي وجود رکي ٿو جنهن جي عمر 500 سالن تائين ٻڌائي ويئي آهي.“(برٽانيڪا، 1988ع، واليم-9، ص: 393)
هماءُ پکيءَ بابت هڪ دلچسپ ڏندڪٿائي ڪهاڻي اها به مشهور ٿيل آهي ته، هيءُ پکي خوشبودار ٽارين ۽ مرچن سان هڪ آکيرو ٺاهي، ان کي باهه ڏيئو پاڻ به سڙيو وڃي ۽ ان رک/ڦليار مان وري هڪ نئون هما پکي جنم وٺي ٿو. شاهه لطيف، سُر ديسيءَ ۾ سسئيءَ کي هماءَ پکي سان تشبيهه ڏني آهي، 
هُما جو ذڪر سُر ديسي ۾ ٿيل آھي .

هنج (هَنجھ):
هنج پاڻيءَ جو هڪ سهڻو پکي آهي. شاهه لطيف، سُر ڪارايل ۾ ’هنج‘ کي تمام گھڻو ساراهيو آهي. مرزا قليچ بيگ، پنهنجي ڪتاب ’پکي‘ ۾، قاز شاهي هنج بابت، لکي ٿو: ” قاز پکي پاڻيءَ جي سڀني پکين ۾ تمام وڏو ۽ تمام سهڻو ٿئي. هن جي ڳچي سهڻي ۽ خمدار ٿي ٿئي ۽ هن جي شڪل وڻندڙ آهي. هن جا کنڀ صفا اڇا ٿيندا آهن. انهن ڳالهين ڪري قديم زماني کان ماڻھو هن جي تعريف ڪندا اچن.“  (بيگ، قليچ، 2013ع، ص: 48) هنديءَ ۾ ان کي ’هنس‘ چون ٿا.
ڊاڪٽر نبي بخش بلوچ، ’سُر ڪارايل‘ جي مقدمي ۾، لکيو آهي: ”هنجھ جدا ۽ ’هنجر‘(بدڪ) جدا پکي آهي. هنجھه وڏو ڳرو پکي آهي ۽ بُت ۾ ’نيرگ‘ کان ٻيڻو ٿئي.“ (بلوچ، 1994ع، ص: 47) مختلف محققن موجب، هنج جو رنگ اڇو، ڪارو ۽ ميٽائون (خاڪي) ٿيندو آهي. جڏهن ته ڊاڪٽر نبي بخش خان بلوچ، ’شاهه جو رسالو- شاهه جو ڪلام‘ جلد ٽيون جي صفحي 47 تي، ’ڪارايل‘ جي معنيٰ ’ڪارو هنج‘ به ڏني آهي. 
ايس ايس هڱوراڻيءَ لکيو آهي: ”هنج جا ڪيترائي قسم ٿين ٿا. سنڌ ۾ اڃا ٻه قسم عام آهن، هڪ خاڪي رنگ وارو ۽ ٻيو پٽاپٽي مٿي وارو، هنديءَ ۾ ان کي ’راج هنس‘ چوندا آهن.“ (هڱوراڻي، 1942ع، ص: 14) عام هنج جو مٿو، ڪنڌ ۽ پُٺي خاڪي رنگ جا ٿين، ڳچي ۽ ڇاتيءَ جو رنگ ڪجھ جھڪيرو ٿئي، ڄنگھون گوشت جھڙيون ڳاڙهيون ٿين. پُڇ اڌ فوٽ ڊگھو ٿئي، پيرن جون اڳيون ٽي آڱريون ڄاريدار پردي وسيلي هڪ ٻئي سان ڳنڍيل هونديون آهن. هن کي ڪڪڙ وانگر کڙهون ٿين. ’راج هنس‘ گھڻو ڪري عام ’هنج‘ جھڙو ٿئي البت قد ۾ٿورو ننڍڙو ٿئي.
هي پرديسي پکي آهي. هن جو شمار لاڏائو ۽ روهاکي (روهاڪي) پکين ۾ ٿئي ٿو، جي سياري جي موسم ۾ اترين سرد علائقن مان اڏامي، جابلو ۽ ميداني علائقن مان ٿيندا، ڏاکڻن گرم علائقن ۾ پهچي، ڍنڍن ۽ تلائن ۾ سيارو گذاري، بهار ۾ وري پنهنجي وطن ورن ٿا.
هنج جو اصل وطن روهه (جبل) آهي، جنهن جي ثابتي، اسان کي شاهه لطيف جي بيتن مان به ملي ٿي.
هُما جو ذڪر  سر ڪارايل ۾ ٿيل آھي .
هنج پکي هميشہ اڇي اُجري، صاف ۽ گهري پاڻيءَ تي رهندو آهي، سٺو ۽ صاف کائيندو آهي، موتي چُڻندو آهي ۽ کِکي مڇي کائڻ کان پاسو ڪندو آهي.
ھنج جو زڪر سُر ڪارايل ٿيل آھي.
مطلب ته سُر ڪارايل ۾ شاهه لطيف، هنج ۽ ٻين پکين جو ذڪر ڪندي، انهن جي عادتن، خصلتن ۽ صورت کي اهڃاڻ طور اهڙين ئي يعني چڱين ۽ ڪوجھين عادتن ۽ خصلتن وارن ماڻھن سان ڀيٽ ڏني آهي.
شاهه لطيف، ’سُر ڪارايل‘ ۾ هنج پکيءَ کي تمام گھڻو ساراهيندي سندس خصلتون ۽ خوبيون بيان ڪيون آهن. هنج جي هڪ قسم ’لَلَي‘ کي به شاهه لطيف پنهنجي بيتن ۾ ڳايو آهي.

•	 لَلو:
 هي هنج پکيءَ جو هڪ قسم آهي، جيڪو سهڻو، پيارو ۽ ناز ڪندڙ پکي سمجھيو ويندو آهي. هي پکي عام هنج کان وڌيڪ خوبصورت، نازڪ، نفيس هوندو آهي ۽ اونهي صاف پاڻيءَ ۾ رهندو آهي. پاڻيءَ ۾ جيڪڏهن ٿوري به گندگي يا ڌپ هجي ته لَلو پکي اهڙي سَر ۾ رهي نٿو سگھي.
(شاهواڻي، غلام محمد، (2005ع)، ’شاهه جو رسالو‘، سُر ڪارايل، داستان پهريون، بيت 13، ص: 850)
شاهه لطيف، هنجن جي سٺائي، صفائي ۽ اعليٰ ڳڻن جا پار هن ريت ڏنا آهن:
 لَلو جو ذڪر سُر ڪارايل ٿيل آھي .


شاھ لطيف رسالي م جيتن جو ذڪر.
شاھ لطيف پنھنجي رسالي ۾ ھيٺين جيتن  جو ذڪر ڪيو آھي 

آرون:
هي هڪ قسم جو جيت آهي، جيڪو ڏينهن جو آرام ڪندو آهي ۽ رات جو ٿورو تيز آواز ڪڍندو آهي. هي تڏ کان ٿورو ننڍو ٿيندو آهي. آرون وڻن جي ٿُڙَ تي ويهي تيز آواز ڪڍندا آهن، جيتوڻيڪ پاڻ ننڍو آهي، پر سندس آواز تيز ۽ وڏو آهي. رُون رُون جي آواز سان سڄو جھنگ مٿي تي کڻي ڇڏيندو آهي، مينهن جي مند ۾ ته ويتر زوردار آواز ڪڍندو آهي.
جامع سنڌي لغات موجب: ”آرَ جمع آرُون: جيت جو هڪ قسم (جو مينهن يا لڳ جي مند سنڀالي دانهون ڪري ۽ آنن لاهڻ بعد دانهون بند ڪري) تِڏو، ٻنڊو، مڪڙي ’آرُون ابر آسري، تاڙا تنوارين‘“(بلوچ، 2007ع، ص:47)
ان لفظ جي سلسلي ۾، شاهه لطيف تي تحقيق ڪندڙ محققن ۽ شارحن جي وچ ۾ اختلاف آهن. ٻانهون خان شيخ جي سهيڙيل ’شاهه جي رسالي‘ ۽ ممتاز مرزا پاران سنواريل ’گنج‘ ۾ ان لفظ جي پڙهڻي ’آرون‘ ڏنل آهي.
ڊاڪٽر نبي بخش خان بلوچ جي سهيڙيل ’شاهه جو رسالو- رسالي جو ڪلام‘ جلد ڏهون ۾، هن لفظ جي صورتخطي ’آرون‘ ڏنل آهي، جڏهن ته غلام محمد شاهواڻي ۽ مرزا قليچ بيگ جي مرتب ڪيل ’شاهه جي رسالن‘ ۾ ان لفظ جي پڙهڻي ’آڙيون‘ لکيل آهي. مرزا قليچ بيگ، بيت ۾ لفظ ’آڙيون‘ لکيو آهي پر حاشيي ۾ ’آرُون‘ لکيو اٿس.
تاج جويو، پنهنجي مقالي ’سُر سارنگ: درست پڙهڻيون ۽ سماجي فڪري پهلو‘ ۾ ان لفظ تي، مختلف حوالن سان بحث ڪري، هي نتيجو اخذ ڪري ٿو:”آڙيون واري غلط فهمي دور ٿي وڃڻ گھرجي، ڇو ته ’آڙيون‘ نه پر ’آرون‘ مينهن جي علامت آهن، ۽ ’آرون‘ ئي ابر جي آسري رهنديون آهن، جڏهن ته ’آڙيون‘ ڍنڍ يا جر جا پکي آهن.“(سنڌي، حميد، 1998ع، ص:75)
آرون جو  ذڪر  سُر سارنگ ٿيل آھي .

اُڏوهي:
اُڏوهي هڪ اهڙو جيت آهي، جيڪو ڪاٺ کي اندران کائي، کوکلو ڪريو ڇڏي. اهو جِيتُ ڪتاب ۽ ڪاغذ پڻ کائي ٿو. شاهه لطيف، اُڏوهيءَ جو ذڪر، سُر سامونڊيءَ ۾، ڪيو آهي. محبوب جي جدائيءَ جي ڏکن کي ’اُڏوهيءَ‘ سان تشبيهه ڏني اٿس ۽ چيو اٿس ته جيئن اُڏوهي، ڪاٺ کي اندران کائي، ختم ڪري ڇڏي ٿي، اهڙي طرح مون کي ڏکن اندارن ختم ڪري ڇڏيو آهي.
اُڏوهي جو ذڪر  سُر سامونڊي ۾ ٿيل آھي .

ڀؤنر:
هي هڪ قسم جو اڏامندڙ ڪاري رنگ جو جيت آهي، جيڪو سنڌ ۾ عام جام ملندو آهي. ڀؤنر جا ٻه قسم آهن: هڪ گڊو ڀؤنر، رنگ جو صفا ڪارو ۽ پاسن ۾ پيلا ٽِڪا هوندا اٿس، ٻيو وري صفا ڪٺ ڪاري رنگ جا ٿئي. ڀؤنر اڏامندا ته سندن سَنهن پرن منجھان ڀُون ڀُون جو آواز ايندو آهي، تنهن ڪري سندس نالو ’ڀؤنر‘ رکيو ويو آهي.
ڀؤنر، هر قسم جي گلن جو واس وٺندو آهي، ڇو ته هو سُڳنڌ جو شيدائي آهي. سُڳنڌ جي پٺيان مست ٿيندي، اچي اُن جو رس چوسيندو آهي. ڀؤنر اهو به نه ڄاڻي سگھندو آهي ته گل جو قسم ڪهڙو آهي ۽ گل ڪهڙي جاءِ تي آهي. يعني گل باغيچي ۾ آهي، گلدستي ۾ آهي يا ڪنهن عورت جي چوٽيءَ ۾ آهي. ڀؤنر، چندن گل جي خوشبودار تيل جي سُڳنڌ تي به مست ٿي اچي ڦيرا پائيندو آهي. 
ڀؤنر جو ذڪرسُر مومل راڻو ٿيل آھي .

هي ڪچن گھرن، ڇاپرن ۽ لانڍين جي ڪاٺين جي سَلن ۾ رهندا آهن ۽ انهن مان مٽيءَ جي گپ ٺاهي کائيندا آهن. هي گلن جا عاشق ٿين ٿا. ’ڀؤنر‘ گل ڏٺو ته سندس واس ۽ رس وٺڻ کان سواءِ ڪونه رهندو. سنڌي شاعريءَ ۾ ڀؤنر کي ڏاڍو ڳايو ويو آهي، جيئن ته سنڌ ۾ ڪنول جو گل گھڻو ٿئي ٿو، ان جي پنن جي وچ ۾ سنهيون ڏانڊيون ٿين، اهي ڀؤنر شوق سان کائيندا آهن. عام طور چون ٿا ته ڀؤنر، ڪنول جو گل ڏسي سندس واس وٺڻ لاءِ ڦيرا ڏيندو آهي.
شاهه لطيف، پنهنجي رسالي جي ’سُر ڪارايل‘ ۾ ڪنول گل سان ڀؤنر جي عشق جو مثال ڏيندي چيو آهي ته اُن عشق کي شاباش هجي، جيڪو هوا ۾ اڏامندڙ ڀؤنر ۽ پاڻيءَ ۾ پاڙون هڻندڙ ڪنول جي گل جو پاڻ ۾ ميلاپ ڪري ٿو.
شاهه لطيف، سُر بروو، سُر مومل راڻو ۽ سُر ڪارايل ۾ پڻ ڀؤنر جو ذڪر ڪيو آهي.

پتنگ:
پتنگ هڪ سهڻن پَرن واري جيت جو قسم آهي، جيڪو ڏيئي، فانوس، بتي يا باهه جي روشني وغيره جي چوڌاري اڏامندو آهي، جنهن کي ’پروانو‘ پڻ چيو ويندو آهي.
شاهه لطيف، پتنگ جو ذڪر سُر يمن ڪلياڻ ۾ ڪيو آهي. پتنگ کي شاهه لطيف هڪ سچو عاشق ڪوٺيو آهي، جيڪو باهه جي مَچ ۾ ڪاهي پوي ٿو. 
پتنگ جو ذڪر  سُر يمن ڪلياڻ ٿيل آھي .

ڄَيُون/جُون (ڄئي):
ڄَيُون، اهي جِيوَ آهن، جيڪي انسانن يا جانورن جي جسم تي گھاٽن وارن ۾ گدلاڻ سبب پيدا ٿين ٿيون ۽ جاندارن جو رتُ پيئن ٿيون. جامع سنڌي لغات موجب: ”ڄَئي، ج: ڄَيُون : جُونءِ جو هڪ قسم، سنهڙي جُونءَ، لِيکَ.“(بلوچ، 1981ع، ص: 947) اهي ڄيون، چيڙ يعني مَير سبب ٿين ٿيون ۽ شاهه لطيف، سُر مارئيءَ ۾ انهن ڄَيُن جو ذڪر ڪيو آهي، جنهن ۾ مارئي چئي ٿي ته مون سان منهنجي وطن واريون ڪيئن رُسنديون، جومنهنجي چوٽيءَ ۾ مير سبب، چيڙ پئجي ويو آهي، جنهن ڪري مٿي ۾ رتُ ڄَيون ٿي پيون آهن، مان، نه ڪو هتي ويس مٽايا آهن ۽ نه ئي هتي پاڻ کي، صاف سٿرو ڪري، ڪو سينگار ڪيو اٿم. مان، جهڙي ملير مان آئي هيس، اڃا تائين ان ئي حال ۾ آهيان.
ڄَيُون/جُون (ڄئي) جو ذڪر  سُر مارئي۾ ٿيل آھي .

چيڙ /ڪيڙ / چچڙ:
چچڙ، هڪ قسم جو جيت آهي، جيڪو گھڻو ڪري جانورن جي ڪنن، پُڇ هيٺ ۽ پيٽ جي لڪل حصن ۾ ٿيندو آهي. عام طور تي چوپائي مال ۽ ٻين جانورن ۾، خاص ڪري ڪُتي کي لڳندو آهي. ڪڏهن ڪڏهن ڪُتي جي ڪن جي اندرين حصي تائين ويندو آهي ۽ پوءِ ڪتو پيو ڦيراٽيون  ڏيندو آهي.
چيڙ /ڪيڙ / چچڙ جو ذڪر  سُر معذوري ۾ ٿيل آھي .

سِپَ:
’سِپ‘ يا ’سِپي‘ ھڪ سامونڊي جيو آھي، جنھن کي اُردو ۾ ’سيپ‘ چوندا آھن، جڏھن ته  انگريزيءَ  ۾ ( Mother of Pearl)  چيو وڃي ٿو. سپ جو ٻاھريون ڏيک ٻه پُڙي سخت کوپي تي مشتمل ھوندو آھي.کوپي جي ٻاھرئين پاسي جيان اندريون پاسو پڻ سخت ھوندو آهي. انسائيڪوپيڊيا سنڌيانا  موجب: ”سپ کي  انگريزيءَ ۾ نيڪر به سڏجي ٿو، جيڪو ڪيترن قسمن جي مولسڪ جانورن جي ٻاھرين کوپي جو انڊلٺي اندريون سخت تھه جوڙي ٿو.“ ( سنڌيانا، 2013ع، ص: 138)
سپ بابت محمد حسين ڪاشف شاهه جي رسالي جي سُڄاڻي جلد ٻئي ۾ لکي ٿو: ” هي ڪوڏ جي زمري جو هڪ پاڻي جو جيت آهي. هي ڪوڏ وانگيان ڪو نه ٿئي، پر هنجي بناوت بيضوي ٻنهين پاسي چپتري ٿئي هن جيت جو خول نهايت سخت هوندو آهي. “(ڪاشف، محمد حسين، 2011ع، ص:171)
سپ جي موتي ۽ کوپي کي خوشحالي ۽ خوش قسمتيءَ جي علامت پڻ سمجھيو وڃي ٿو.جڏھن ته عام بيمارين ۾ ٽوٽڪي طور به   انھن جو استعمال ڪيو وڃي ٿو، پر خاص ڪري عورتاڻي ھارسينگار ۾ سپ جي موتي ۽ کوپي جو استعمال ڪثرت سان ٿئي ٿو.
عام روايت موجب سپ، سمنڊ ۾ رھندي به ، سمنڊ جو پاڻي پيئڻ بدران برسات جو قطرو جھٽي ٿي، جيڪو سندس پيٽ ۾ نامياتي عمل  کان پوءِ  ھڪ اڇي رنگ جي موتيءَ جي شڪل اختيار ڪندو آھي. ان موتيءَ بابت محمد حسين ڪاشف لکي ٿو: ”موتي وڌ ۾ وڌ مڱ جي داڻي جيترو ٿئي. هن جو رنگ سفيد قدري ميراڻ مائل يا ائين چئجي ته کير وانگر هوندو آهي. هي دوا جي طور به حڪيم ڪم آڻيندا آهن.“(ڪاشف، محمد حسين، 2011ع، ص: 17-18)
سِپَ جو ذڪر  سُر مارئي ۾ ٿيل آھي .

هنڊوو (مِينهن وساڙو) :	
هنڊوو يا مِينهن وساڙو، مينهن جي مند ۾ ٿيندڙ هڪ نهايت نرم، نازڪ، بخملي ۽ سهڻو ڳاڙهي رنگ جو جيت آهي. جيئن ئي مينهن وٺو ته هنڊوا هلندي نظر ايندا آهن. مينهن جي مند ۾، پيدا ٿيڻ ڪري هن جيت کي، ’مينهن وساڙو‘ به چوندا آهن. هن جيت کي سنڌ جي ڪن ڀاڱن ۾ ’مينهن جي ناني‘ پڻ چيو ويندو آهي، جڏهن ته بلوچي ٻوليءَ ۾ هن کي ’هور ماس‘ مطلب ’مينهن جي ماءُ‘ به چيو ويندو آهي. 
سنڌي شاعريءَ ۾، محبوب جي چپن کي، ’هنڊوي‘ سان تشبيهه ڏني ويندي آهي. شاهه لطيف به پنهنجي شاعريءَ ۾، ساڳي تشبيهه طور کيس ڪم آندو آهي.
هنڊوو (مِينهن وساڙو)  جو ذڪر  سُر سارنگ ۾ ٿيل آھي .
 




شاھ لطيف پنھنجي رسالي ۾ ھيٺين  وڻن، ٻوٽن ۽ گاهن جو ذڪر ڪيو آھي .

آراڙي:
هي گاهه جو هڪ قسم آهي. اصل ۾ هيءُ گاهه، مينهن وسڻ کان پوءِ ٿر ۾ عام جام ٿيندو آهي،
آراڙي جو ذڪر  سُر مارئي م ٿيل آھي.

آکُون (اکروٽ):
هن لفظ جي معنيٰ غلام محمد شاهواڻي ۽ ڊاڪٽر هوتچند مولچندگربخشاڻيءَ جي سهيڙيل ’شاهه جي رسالن‘ ۾  ’اکروٽ‘ ۽’اکڙوٽ‘ لکيل آهي. جنهن کي عام طور تي اسان ’اخروٽ‘ پڻ چوندا آهيون.
آکُون (اکروٽ) جو ذڪر  سُر مومل راڻو، م ٿيل آھي.

اَڪُ:
اَڪُ، گھڻي ڀاڱي سڄيءَ سنڌ ۾ٿئي ٿو. هن جا پن، پان جي پنن جهڙا پر ٿورو ٿلھيرڙا ٿين، اَڪُ چوٽيءَ تي اڇڙي هلڪي سائي ۽ هلڪي واڱڻائي رنگ جون ڦلڙيون جھلي ٿو، جنهن ۾ انبڙين جهڙو سائو ميوو ٿئي ٿو. اَڪُ جو ٻوٽو چئن فوٽن کان وٺي ڏهن ٻارهن فوٽن تائين ڊگھو ٿئي ٿو. 
اَڪُ  جو ذڪر  سُر کنڀات ۽ سُر ڏهرم ٿيل آھي.


انب/آمو:
انب، هڪ ميوو آهي، جنهن جي وڻ کي به ساڳئي نالي سان سڏيو وڃي ٿو. انب کي سنڌيءَ ۾ ’آمو‘ به چون، جڏهن ته عربيءَ ۾، ’ أَنْبَج‘ ۽ فارسيءَ ۾، ’انبه‘ جي نالي سان ڪوٺيو وڃي ٿو.
انب/آمو جو ذڪر  سُر حسيني م ٿيل آھي.

ٻُوهه:
ٻٻُوهه سنھڙين شاخن وارو هڪ ٻوٽو آهي، جيڪو لڳ ڀڳ فوٽ کان وٺي ساڍن ٽن، چئن فوٽن جي ڊيگھه تائين ٿئي ٿو. هي ٻوٽو ٿر، ڪاڇي ۽ ڪوهستان واري پاسي مينهن وسڻ کان پوءِ، ججھي تعداد ۾ ٿئي ٿو.
ٻُوهه جو ذڪر  سُر مارئي م ٿيل آھي.

ٻير:
ٻير جو وڻ سنڌ جي مڙني ڀاڱن ۽ جابلو پٽيءَ توڙي ٿر ۾ پيدا ٿيندڙ هڪ خوبصورت ۽ فائديمند وڻ آهي. جابلو علائقي ۾ ’ڄانڱري ٻير‘ ٿئي، جنهن جو قد ننڍو ۽ ٻير به ننڍو ٿئي، جنهن کي ’ڄانڱري‘ يا ’ڇاپرو ٻير‘ چئبو آهي. ٿر واري پاسي ٻير جو وڻ ننڍو ٿئي، جنهن کي به ’ڄانڱري ٻير‘ چئبو آهي. هيءَ ٻير ايڪڙ ٻيڪڙ ڏهرن جي سخت زمين ۾ ٿئي.
ٻير جو ذڪر سُر مارئي م ٿيل آھي.


ٿوهر:
ٿوهر، ٿر ۽ سڄي ڪوهستاني پٽيءَ جو هڪ قسم جو زهريلو ٻوٽو آهي. هن ٻوٽي جو ذڪر شاهه لطيف، سُر مارئيءَ جي ڪجھه بيتن ۾ ڪيو آهي. نموني طور هڪ بيت هيٺ ڏجي ٿو:
ٿوهر جو ذڪر   سُر مارئي م ٿيل آھي.


ٽُوهه:
ٽوهه، هڪ قسم جي جھنگلي ول جو ڦر آهي. ٽوهه جي ول ڇانهينءَ/هنداڻي يا گدري جي ول وانگر پٽ تي پکڙجي ويندي آهي. ول جا پن ڇانهينءَ جهڙا پر ننڍا ٿين. شاهه لطيف، ٽوهه جو ذڪر سُر ڪلياڻ ۽ سُر مارئيءَ ۾ ڪيو آهي.  
ٽُوهه جو ذڪر سُر ڪلياڻ  م ٿيل آھي.

پاٻوڙو/پٻُڻ:
پٻڻ جي ميوي کي ’پاٻوڙو‘ چوندا آهن، پٻڻ، جيڪا هڪ آبي ول آهي. ان جا پن وڏا ۽ ويڪرا ٿيندا آهن، جيڪي پاڻيءَ مٿان اُن کي ڍڪي ڇڏيندا آهن. اها ول اڪثر ڍنڍن، کڏن، کوٻن ۽ تلائن جي بيٺل پاڻي ۾ ٿيندي آهي. پٻڻ جي گل کي ڪنول ۽ نيلوفر چيو ويندو آهي. ڪجھه وقت کان پوءِ ان گل جي جاءِ تي سائي رنگ ۾، مخروطي شڪل جو ميوو ٺهندو آهي، جنهن کي ’پاٻوڙو‘ چوندا آهن. پٻڻ جي پنن کي انگ ڍڪڻ لاءِ استعمال جو اهڃاڻ هن بيت مان ملي ٿو:
پاٻوڙو/پٻُڻ جو ذڪر  سُر ڪاموڏ م ٿيل آھي.

پانُ:
هيءَ هڪڙي قسم جي ول آهي، جنهن جا پن ساوا، موڪرا ۽ بيضوي شڪل جا ۽ نازڪڙا ٿيندا آهن. پنن جي وچ ۾ ٿلھي نَس هوندي آهي، جيڪا پن جي ڏانڊيءَ کان شروع ٿي، پن جي آخري چهنبدار ڇيڙي تائين وڌيل هوندي آهي.

پانُ جو ذڪر  سُر مومل  م ٿيل آھي.

پِپُون:
پِپُون، ڏٿ جو هڪ قسم آهي، جيڪو کاڌي ۾ استعمال ٿيندو آهي. ان کي ٿري ماڻھو ’پپُون‘ ۽ ڪوهستان واري پاسي ’کٽالي‘ چون ٿا. هي ٻوٽو وسڪاري کان پوءِ اڪثر ڪرڙن، ڄارين، مرٽن، ڦوڳن ۽ ٻيرين جي ڀرپاسن ۾ فوٽ کن جي ڊيگھه سان پيدا ٿيندو آهي.
پِپُون  جو ذڪر سُر مارئي ٿيل آھي.

چِڀڙ:
چڀڙ، زمين تي پکڙجندڙ هڪ ول ٿيندي آهي، جا برسات کان پوءِ مورندي آهي، جنهن جا ڇانهين/هنداڻي جهڙا، پر ننڍڙا پن ٿيندا آهن.
چِڀڙ: جو ذڪر  سُر سارنگ م ٿيل آھي.

چنبيلي:
چنبيلي، هڪ ٻوٽي ۽ گل جو نالو آهي، جنهن جي گل جي خوشبوءِ تمام وڻندڙ هوندي آهي. هن جا پن ننڍا ۽ ڊگھا ٿيندا آهن ۽ گل اڇي رنگ جو ٿئي ٿو. چنبيليءَ کي عربي ٻوليءَ ۾، ’ياسمين‘، ’زينبق‘، سنسڪرت ۾، ’چيٽاڪي‘، ’جينيشيا‘، بنگاليءَ ۾، ’چاملي‘، پنجابيءَ ۾، ’چنبا‘ ۽ انگريزيءَ ۾` Jasmin `چون ٿا. هن جو رس تيل ۾ ملائيندا آهن ته تيل خوشبودار ٿيندو آهي.
چنبيلي جو ذڪر  سُر مومل  م ٿيل آھي.

چندن:
چندن، وڻ جو هڪ قسم آهي، جنهن جي ڪاٺي خوشبودار ٿئي ٿي. هن کي ’صندل‘ يا ’سِرکنڊ‘ پڻ چوندا آهن. ماضيءَ ۾، سنڌ ۾ چندن جو وڏو واپار ٿيندو هو. هن وڻ کي مختلف ٻولين جي شاعريءَ ۾ خاص اهميت حاصل رهي آهي. حڪمت جا ماهر ’صندل‘ جو شربت خميرو ۽ سفوف به ٺاهيندا آهن، جيڪو مختلف بيمارين ۾ ڪتب ايندو آهي.
چندن جو ذڪر  سُر کنڀات م ٿيل آھي.

چيهو:
سنڌ ۾ مينهن وسندو آهي ته طرحين طرحين جا ٻوٽا اُڀرندا آهن، پر سڀ کان پهرين ’چيهو‘ مورجندو آهي. هي هڪ قسم جو گاهه آهي. چيهي جو ٻوٽو، ڪَلُ جي ٻوٽي جهڙو ٿئي ٿو. ڳائو، ماهيو ۽ ريڍو مال، چيهو وڏي چاهه سان چرندو آهي. جيڪو مال چيهي ۾ وات هڻي ته ان جو وات ڳاڙهو ٿي ويندو آهي. چيهي جو ٻوٽو اٽڪل ٻه فوٽ ڊگھو ٿئي ٿو، پن ڊگھا ۽ ٽڪنڊا ٿيندا اٿس. چوٽيءَ ۾ گلن جو ڇڳو جھليندو آهي، جو ڪڻڪ جي سنگ جهڙو پر ننڍو ٿيندو آهي. هن گاهه جو سنگ اڇو ۽ ڦانگھن وارو ٿئي ٿو.
چيهو جو ذڪر سُر مارئي م ٿيل  آھي.


ڊاک/ انگور:
ڊاک يا انگور هڪ ميوو آهي، جيڪو ول ۾ ٿيندو آهي هن جي پوک قلم وسيلي ٿيندي آهي، بهار جي مُند ۾، قلم  ڪٽي، تيار ڪري زمين ۾، لڳايا ويندا آهن، جيڪي مهيني کن کان پوءِ، ڦُٽڻ لڳندا آهن.
ڊاک/ انگور جو ذڪر (شاهواڻي، غلام محمد،2005ع، ’شاهه جو رسالو‘، سُر مومل راڻو، داستان ٻيو، بيت 12، ص:522) ۾ ٿيل آھي.

ڊامڻ:
هي هڪ قسم جو گاهه آهي، جيڪو سنڌ جي سخت زمين ۽ ڏهرن ۾ عام جام ٿئي ٿو. هن جا پن ڊگھا ۽ چُهنبدار ٿين ٿا، هن جي ڊيگھه اٽڪل ٻه فوٽ کن ٿيندي آهي. هن ٻوٽي کي هڪ ڏانڊي ٿيندي آهي، جنهن مان هڪ تيلي نڪرندي آهي، جنهن جي چوٽيءَ مان ان جو سنگ نڪري نروار ٿيندو آهي.
ڊامڻ  جو ذڪر  سُر سارنگ ۾ ٿيل آھي.

سائُون/سانئُون:
هي گاهه، پوري سنڌ ۾ عام جام ٿيندو آهي، هي گاهه، ساريالي فصل ۾ به ٿئي، هڪ قسم جو ڏٿ پڻ آهي. سلي جو قد ٻه يا ٽي فٽ، پَنَ ٻاجھر جي پنن کان ڪجھه سنها، سنگ ۾ اَنُ اُهر جي داڻي جيڏو چهنبدار ٿئي ٿو. اَنُ ٻاهران رنگ ۾ ڀورو ۽ اندران اڇو ٿئي. سَنگُ چار يا پنج انچ ڊگھو ۽ وزندار ٿئي ٿو. 
سائُون/سانئُون جو ذڪر (شاهواڻي، غلام محمد، (2005ع)، ’شاهه جو رسالو‘، سُر مارئي، داستان ستون، بيت 4، ص: 584) ۾ ٿيل آھي.

سَرُ:
سَرُ، سنڌ جي ٻهراڙي جو عام ٻوٽو آهي، جيڪو ڪسين جي ڪنڌين تي مورجندو آهي. هن جي تيليءَ کي ’ڪانو‘ ۽ پن کي ’سَرُ‘ سڏبو آهي. ڪانو ڳرين ۾ ورهايل هوندو آهي، جن مان هر هڪ ڳري اڌ فوٽ کان ڏيڍ فوٽ تائين ڊگھي ٿئي ٿي. هڪ ڪاني ۾ ڪيتريون ئي  ڳريون ٿين ٿيون.
سَرُ جو ذڪر  سُر سامونڊي ۾ ٿيل آھي.

ڪُسَرُ:
 ڪُسَرُ، سَرَ جو هڪ قسم آهي. عام طرح هن کي ’ڪُوڙو سَرُ‘ چئبو آهي. ڪُسَرُ، واهن ۽ ڪسين تي ڪانهن جي ٻُوڙن سان گڏ نظر ايندا آهن. (سچي سَر ۽ ڪوڙي سَر ۾ فرق آهي.) سچو سَرُ توڙي ڪُسر ٻئي بيٺل پاڻيءَ، برساتي نَئيُن جي ڪنڌين ۽ ٻنين جي ٻنن تي ڦٽندا آهن. ٻنهي ۾ فرق ڪانيءَ جو آهي، سَر جو ڪانو سنهو ۽ ڪُسر جو ڪانو ٿورو ٿلهو ٿيندو آهي.
ڪُسَرُ جو ذڪر  سُر سامونڊي ۾ ٿيل آھي .

سوپاري:
سوپاري هڪ قسم جو وڻ آهي. جنهن جي ميوي کي پڻ ’سوپاري‘ چيو وڃي ٿو، جيڪو گول ٿئي ٿو. هي وڻ سنڌ ۾ ٿئي ٿو، پر ڦل نه ٿو جھلي، جڏهن ته هند ۾ جام ٿئي ٿو.
شاهه لطيف، سوپاريءَ جو ذڪر سُر مومل راڻي ۾ ڪيو آهي، جنهن ۾ شاهه لطيف، راڻي جي عقلمنديءَ جي واکاڻ ڪندي سوپاريءَ جي ڳالھه ڪئي آهي.
سوپاري  جو ذڪر  سُر مومل راڻو ۾ ٿيل آھي .

سِيارڇِ:
سيارڇ گاهه جو هڪ قسم آهي، جيڪو برسات پوڻ کان پوءِ، پوٺن، ڏهرن ۽ ڀٽن تي ظاهر ٿيندو آهي. شاهه لطيف، سُر مارئيءَ ۾ ’سيارڇ‘ جو ذڪر هيٺئين بيت ۾ ڪيو آهي:
 سِيارڇِ جو ذڪر  سُر مارئي ۾ ٿيل آھي.

ڦاروها/ ڦاروا (ڦاروهو):
ڦاروهو، هڪ قسم جو ميوو آهي. ان کي ’ڦاروا‘، ’ڦاروهو‘ پڻ چوندا آهن. هي وڻ نه، پر جھڳٽي دار ٻوٽو ٿئي ٿو، ان ٻوٽي جا پن، پِپر جي پنن جيڏا ٿيندا آهن، ’ڦارون‘ جي وڻ جو قد وچولو هوندو آهي.
ڦاروها/ ڦاروا (ڦاروهو) جو ذڪر  سُر حسيني ۾ ٿيل آھي.

ڦرهه / مُرٽ:
مُرٽ، هڪ ٻوٽي جو نالو آهي، جيڪو ٿر ۾ مينهن وَٺي کان پوءِ اُڀرندو آهي. هن ٻوٽي جو قد ٽن کان چئن فوٽن تائين ٿئي ٿو. هي ٻوٽو ننڍڙا سنگ جھليندو آهي، ان جي ميوي (ڦر) کي ’ڦرهه‘ چئبو آهي.
 شاهه لطيف موجب مارئي، عمر جي ڪوٽ ۾ پنهنجي اباڻي پٽن کي ساريندي، وسڪاري جي مند ۾ ساوڪ جو ذڪر ڪندي، ’ڦرهه‘ جي ڳالھه ڪئي آهي.
ڦرهه / مُرٽ جو ذڪر سُر مارئي ۾ ٿيل آھي .

  ڦُنگيون/ کُنڀيون:
ڦنگيون (کُنڀيون)، مينهن جي مند ۾ ٿين ٿيون، ان کي ٿر ۽ ڪوهستان ۾ ’ڦُنگي‘ ۽ سنڌ جي ٻين حصن ۾ ’کُنڀي‘ چون ٿا. جڏهن به وسڪارو ٿيندو آهي ته ٻين گاهن ۽ ٻوٽن سان گڏ ڦُنگيون پڻ ِ چئن پنجن ڏينهن کان پوءِ  نڪري نروار ٿينديون آهن، پر جيڪڏهن وسڪاري کان پوءِ گرمي ٿئي ته کنڀين جي پيداوار ۾ اڃا وڌيڪ واڌارو ٿئي ٿو. کنڀيءَ جي بناوٽ ۾ مٿيون حصو بيضوي ۽ اڇي رنگ جو ٿئي ٿو ۽ کنڀيءَ جي حياتي ٽن ڏينهن جي ٿئي ٿي.
ڦُنگيون/ کُنڀيون جو ذڪر  سُر سارنگ ۾ ٿيل آھي.

ڦوٽا/ايلاچي:
ڦوٽو، هڪ وکر آهي، جنهن جو وڻ چار پنج فوٽ کن ڊگھو ٿئي ٿو، ان وڻ جا پن ڊگھا ۽ گل اڇا هوندا آهن. ڦوٽن جي پنن ۾ هڪ خاص قسم جي سرهاڻ ٿئي ٿي. ڪچا ڦوٽا رنگ جا ساوا ٿيندا آهن، پچڻ کان پوءِ، ٻاهرين کل جو رنگ ڀورو، سائي رنگ مائل ٿي پوندو آهي ۽ اندر ڪارا ٻج هوندا آهن. ڦوٽا هندستان ۾ عام جام ٿين ٿا، انهن کي ’ايلاچي‘ پڻ چيو ويندو آهي. هي خوشبودار ۽ مهانگو وکر آهي:
ڦوٽا/ايلاچي جو ذڪر  سُر کنڀات۽  سُر سريراڳ ۾ ٿيل آھي .

ڦوڳ:
ڦوڳ، هڪ قسم جو ٻوٽو آهي، جنهن جو ذڪر شاهه لطيف، سُر مارئيءَ ۾ ڪيو آهي. هي ٻوٽو مينهن جي موسم ۾ وارياسي ۽ جابلو علائقن توڙي ٿر واري پاسي ۾ به ٿئي ٿو. هن ٻوٽي جون ٽاريون ڊگھيون ۽ ڳنڍين واريون ٿينديون آهن. هي ٻوٽو ننڍن ننڍن دڙن ۽ مٿاڇري واري ڪونئري زمين ۾ گھڻو نڪري ٿو.
ڦوڳ جو ذڪر   سُر مارئي ۾ ٿيل آھي .

ڪانڊيرا (ڪانڊيرو):
ڪانڊيرو، هڪ قسم جو ننڍو ۽ ڪنڊن سان ڀريل ٻوٽو آهي. هي ٻوٽو مختلف قسمن جي فصلن جي وچ ۾ يا نالين ۽ ڪسين جي ڪنڌين تي پاڻ مرادو ڦٽندو آهي. هي گھڻو ڪري سڄي سنڌ ۾ نظر ايندو آهي. ڪانڊيري جا ڪنڊا ننڍا پر ڏاڍا تکا  هوندا آهن. ٻهراڙين ۾، گھر کي لوڙهو ڏيڻ لاءِ، ’ڪانڊيرا‘ گھڻو ڪم آڻيندا آهن. سنڌي پهاڪو آهي ته، جتي وڻ نه هوندو اُتي ڪانڊيرو به وڻ آهي. شاهه لطيف، پنهنجي ڪلام ۾، ’ڪانڊيري‘ جو ذڪر هن ريت ڪيو آهي:
ڪانڊيرا (ڪانڊيرو) جو ذڪر  سُر سهڻي ۾ ٿيل آھي .

ڪانهن:
ڪانهن، هڪ قسم جو گاهه آهي، جنهن کي مينهيون وڏي چاهه سان چرنديون آهن. هي پوسل واري زمين ۾ ٻُوڙي جي شڪل ۾ ٿيندو آهي، جيڪو ڍنڍن، ڍورن ۽ واهن جي ڪنڌين ۽ ٻنين جي ٻنن تي سَر جي ٻُوڙي وانگر مورندو آهي. ڪانهن جي ٻُوڙي کي سَرن جيان ڪانو ٿيندو آهي. هن جي ڪاني، سَر جي ڪانيءَ کان ٿوري سنھي ٿيندي آهي، ڳُريون (ڳنڍيون) ٻنهي جون هڪ جهڙيون ٿين. ڪانهن، سَرن جي ٻُوڙي کان پهرئين ڦٽندو ۽ نسرندو آهي. جڏهن ڪانهن نسرندو آهي ته ڏينهن ۾ تک پيدا ٿيندي آهي، ان مند کي ’ڪانهن جي چِٽ‘ چئبو آهي.
ڪانهن جو ذڪر  سُر سهڻي  م ٿيل آھي .

ڪرڙ /ڪريڙ:
ڪريڙ يا ڪرڙ جو وڻ، ٿر توڙي ڪوهستاني جابلو پٽيءَ ۾ جام ٿئي ٿو. هي وڻ گھڻو ڪري سخت زمين ۽ ڏهرن ۾ ٿئي ٿو. شاهه لطيف، سُر مارئيءَ جي هيٺئين بيت ۾، هن وڻ جو ذڪر ڪيو آهي:
ڪرڙ /ڪريڙ جو ذڪر  سُر مارئي ۾ ٿيل آھي .

•	 پُسي:
 ڪرڙ جو وڻ، جيڪو گُل جھلي، انهن کي ’پُسي‘ چئجي ٿو. هن جي ميوي جو رنگ ڳوڙهو گلابي ٿئي ٿو. پُسي جي سهڻي گل ۾ قدرت جي ڪمال ڪاريگريءَ سان پاڻيءَ جو هڪڙو ’ڦڙُو‘ هوندو آهي، جيڪو پکين ۽ جيتن جو کاڄ بڻجي ٿو، ڪڏهن ڪڏهن مال چاريندڙ ڌنار به واپرائين، جو اهو پاڻي مٺو هوندو آهي. 
پُسي جو ذڪر، سُر مارئي ۾ ٿيل آھي .

•	 ڏؤنرا: 
ڪرڙ/ڪَرِيڙ جي ميوي کي ’ڏؤنرو‘،’ڏيلهو‘ يا ’پڪو‘ چئجي ٿو، جيڪو ڪرڙ جي هيڊي ۽ گلابي رنگ جي پُسيءَ مان پيدا ٿيندو آهي، جنهن جو ذڪر، شاهه لطيف، سُر مارئي ۾ هن ريت ڪيو آهي:
(شاهواڻي، غلام محمد، (2005ع)، ’شاهه جو رسالو‘، سُر مارئي، داستان ستون، بيت 5، ص: 585)
 ڏؤنرا جو ذڪر  سُر مارئي ۾ ٿيل آھي .

ڪُمَ:
ڪُمَ بيٺل پاڻيءَ ۾، ٿيندڙ هڪ قسم جي وَلَ يا ٻوٽي جو ڦَرُ آهي. هيءَ وَل، سنڌ جي آبپاشي وارن علائقن ۾، ڍنڍن، ڍورن ۽ کڏن کوٻن ۾ پاڻ مرادو مورجندي آهي.
 ڪُمَ جو ذڪر  سُر ڪاموڏ ۾ ٿيل آھي .

ڪنڊو/ڪنڊي:
ڪنڊو، وڻ جو هڪ قسم آهي. هي وڻ سنئين ۽ سخت زمين ۾ ڀٽن جي چوٽين تي ۽ ڏهرن، خاص ڪري کوهن ۽ تراين جي آس پاس جام ٿيندو آهي. هي وڻ هونءَ ته سڄي سنڌ ۾ ٿئي ٿو، پر ٿر، ڪاڇي ۽ ڪوهستان ۾ جام ٿئي ٿو. هن وڻ جا ٻه قسم آهن، هڪ قسم جي ڪنڊي ۾ ڪنڊا ڪونه ٿين، ان کي ’لاسوڙا‘ چوندا آهن ۽ ٻئي قسم جي ڪنڊي ۾ ڪنڊا ٿيندا آهن، جنهن کي ’ڪنٽرا‘ چوندا آهن.
ڪنڊو/ڪنڊي جو ذڪر سُر ڏهر  ۽ سُر مارئي  ٿيل آھي .

ڪُوڻي/ڪُوڻيون:
ڪُوڻي، ڍنڍن ۽ درياهن جي ڪنڌيءَ تي بيٺل ننڍي پاڻيءَ ۾ ٿيندي آهي. ڪُوڻيءَ جي گل کي ’ڪنول‘ چئبو آهي. ڪوڻيءَ جا ٻه قسم ٿيندا آهن: 
ڪُوڻي/ڪُوڻيون جو ذڪر  سُر ڪاموڏڍ ۾ ٿيل آھي .

کاٽُونبا:
کاٽونبي جو ٻوٽو برسات کان پوءِ، ٿر جي موهر، ڪنٺي ۽ ننگرپارڪر ۾ ٿيندو آهي. شاهه لطيف، سُر مارئيءَ ۾، هن جو ذڪر ڪيو آهي. هن ٻوٽي جو قد ٻه اڍائي فوٽ هوندو آهي. هن جا پن وونئڻ جي پنن جهڙا طوطائي ساوا هوندا آهن. هي ٻوٽو اڪثر ڪري ڄارين، ڪنڊين ۽ ڪرڙن جي ڀرپاسي ٿيندو آهي. هن کي ٿري ماڻھو ’کٽونبڙا‘ به چوندا آهن.
کاٽُونبا جو ذڪر  سُر مارئي ۾ ٿيل آھي .

کارڪَ/کارڪون:
کارڪ، هڪ قسم جو ميوو آهي، جيڪو کجيءَ جي وڻ مان پيدا ٿيندو آهي. 
کارڪَ/کارڪون جو ذڪر  سُر مارئي ۾ ٿيل آھي .

کٻڙ/ڄار/ مَڪ:
کٻڙ يا ڄار،  بهار جي مند شروع ٿيڻ سان ٻُور جھلڻ شروع ڪندا آهن، جن جي جھجھي خوشبوءِ سان صبح جي پهر ۾ سڄو جھنگ واسيل هوندو آهي. 

کٻڙ/ڄار/ مَڪ جو ذڪر سُر مارئي ۾ ٿيل آھي .

•	 پيرون:
 پيرون فقط عام لوڪن ۽ مال جو کاڌو ڪونھي، پر ڪانگ، وهيو، بلبل ۽ ٻيا پکي به ڏاڍي چاهه سان کائيندا آهن. ٿر واري پاسي ساڏوهي ڄار جي پيرن کي ’سيڙهڪي جي سيڙهه‘ به چوندا آهن. گھڻا ٿري ماڻھو پيرون سڪائي به رکندا آهن، جن کي ’ڪوڪڙا‘ چوندا آهن، جيڪي ڏڪار ۾ ڏٿ جي طور ڪم اچي.
•	 ڪوڪڙ:
 سُڪل پيرونءَ کي ڪوڪڙ چوندا آهن. پيرونءَ جو ذڪر اڳ ۾ ٿي چڪو آهي. لغت موجب ’ڪوڪڙ‘ جي معنيٰ هن ريت لکيل آهي:”ڪوڪڙُ، ڪوڪڙ = ڄار يا کٻڙ جو سُڪل ڦُر، سُڪل پيرون، کري کڄي وڃڻ وقت بچيل ان، ڪنڍي.“(بلوچ ، 1985ع، ص: 2165)
شاهه لطيف، پنهنجي ڪلام ۾، ’ڪوڪڙ‘ لفظ هن ريت ڪم آندو آهي
کٻڙ/ڄار/ مَڪ جو ذڪر  سُر مارئي، ۾ ٿيل آھي .

کِههَ:
کِههَ، گاهه/ ڪک جو قسم آهي. قد ۾ هڪ ٻه فٽ ڊگھو ٿئي ٿو. هن گاهه جي ڏانڊين ۾ ڳُريون ٿين ٿيون، جي زمين ۾ پاڙون هڻن ٿيون. ان جا پَن سنها ٿين ٿا. شاهه لطيف، سُر مارئيءَ جي هيٺين بيت ۾، ’کِههَ‘ جو ذڪر ڪيو آهي:

کِههَ جو ذڪر   سُر مارئي ۾ ٿيل آھي .

کِيروليون (کير ول):
کيرول، سنهن پنن واري هڪ ول آهي، جنهن جي پن ۽ ڏانڊي ڇنڻ سان کير نڪرندو آهي، تنهن ڪري هن کي ’کيرول‘ چوندا آهن. شاهه لطيف، سُر مومل راڻي ۾ هن ول جو ذڪر ڪيو آهي. ٿر واري پاسي هن ول کي ’وؤڌيلي‘ يعني کير وارو ٻوٽو ڪري چون. هن ول کي پاڻيءَ جي وڌيڪ گھرج هوندي آهي. هيءَ ول سڄيءَ سنڌ ۾ ٿيندي آهي. شاهه لطيف، هيٺئين وائيءَ ۾، هن ول جو ذڪر ڪيو آهي:
کِيروليون (کير ول) جو ذڪر  سُر مومل راڻو ۾  آھي .

گُگر/گگراڻ:
هن وڻ کي ٿر واري پاسي گگراڻ ۽ لاڙ، ڪوهستان واري تر ۾ گُگر چون. هي وڻ ڪوهستان واري پاسي جبلن، بٺين، کانٽين ۽ گھارين، ٿر واري پاسي ڀٽن جي مٿان ۽ پاسن وارن لاهن ۾ عام جام ٿئي ٿو.
گُگر/گگراڻ  جو زڪر  سُر مارئي ۾ ٿيل آھي.

گلابُ:
گلاب جو ٻوٽو، سڄي دنيا ۾ هر هنڌ ٿئي ٿو. اٽڪل چار پنج فوٽ کن قد ڪري، ان جي ٽارين تي سهڻا ۽ وڻندڙ گل ۽ تکا ۽ چهنبيارا ڪنڊا پڻ ٿين ٿا. گلاب جو گل هر هنڌ پسند ڪيو وڃي ٿو. ڪنهن جي آڌرڀاءُ ڪرڻ مهل ان جي پنڙين جي ورکا ڪئي ويندي آهي، خاص مهمان يا گھوٽ کي گلاب جي گلن جا هار پارايا ويندا آهن ۽ ڪنوار جي سيج تي وڇايا ويندا آهن. جنازي ۽ قبر تي به گلاب جي گلن جي چادر يا پنڙيون وڌيون وينديون آهن.
گلابُ جو ذڪر سُر مومل راڻو ۾ ٿيل آھي .

گَندَ:
پٻڻ جي پاڙ ۾ هيٺيان جيڪي لوڙهه ٿين ٿا، تن کي ’گَندَ‘ چئبو آهي، اهو پاڻيءَ ۾ پيدا ٿيندو آهي. شاهه لطيف، سُر ڪاموڏ ۾، ڍنڍ ۾ ٿيندڙ ٻوٽن جو ذڪر ڪيو آهي، انهن ۾’گند‘ جو پڻ ذڪر ڪيو آهي.
گَندَ جو ذڪر  سُر ڪاموڏ ۾ ٿيل آھي .

گولاڙا:
گولاڙو، برساتي ڏٿ جو قسم آهي، جيڪو مينهن وسڻ کان پوءِ، ڏهرن، پوٺن، سنئين زمين ۽ ڀٽن  جي لاهن ۽ ڪنڊين، ڪرڙن، ڄارين ۽ کٻڙن ۾ پاڻ مرادو پيدا ٿيندو آهي. شاهه لطيف، ’گولاڙي‘ جو ذڪر هن بيت ۾ ڪيو آهي:
گولاڙا جو ذڪر (شاهواڻي، غلام محمد، (2005ع)، ’شاهه جو رسالو‘، سُر مارئي، داستان ستون، بيت 12، ص:586)  ۽ (شاهواڻي، غلام محمد، (2005ع)، ’شاهه جو رسالو‘، سُر مارئي، داستان نائون، وائي، ص: 596)  ۾ ٿيل آھي .

ڳاڱا (ڳاڱو):
ڳاڱو، جھنگلي ميوي جو هڪ قسم آهي، جيڪو هڪ ڏٿ پڻ آهي. هي ٿر، ڪاڇي ۽ ڪوهستان ۾ عام جام ٿئي ٿو. مينهن وسڻ کان پوءِ، ان جو وڻ سائو ستابو ٿيو وڃي، ان جي وڻ کي به ’ڳاڱيءَ جو وڻ‘ ڪوٺجي ٿو، جيڪو قد ۾، ٽن کان چئن فوٽن جو هجي ٿو. ڳاڱو، ليار جهڙو پر گول هجي ٿو، جنهن جي اندر ککڙيون هجن ٿيون. رنگ سائو هوندو اٿس، پچڻ کان پوءِ، ان جو رنگ مٽجي ڳاڙهو ٿيو وڃي.
 ڳاڱا (ڳاڱو) جو ذڪر  سُر حسيني، ۾ ٿيل  آھي .

ڳَنڍِيرَ:
ڳنڍير، گاهه جو هڪ قسم آهي، جنهن کي ٿر واري پاسي ’گشيو‘ به سڏيندا آهن. هي گاهه سڄيءَ سنڌ ۾ جام ٿيندو آهي. هي گاهه وسڪاري کان پوءِ ڏهرن ۽ پڪي زمين ۾ ٿئي ٿو. هن گاهه کي ڳنڍيون تمام گھڻيون ٿينديون آهن، ان ڪري هن کي ’ڳنڍير‘ چئبو آهي.
شاهه لطيف، سُر مارئيءَ ۾، هن گاهه جو ذڪر هن ريت ڪيو آهي:
ڳَنڍِيرَ جو ذڪر  سُر مارئي ۾  ٿيل آھي .

لاڻو/لاڻي:
لاڻو، هڪ قسم جو گاهه آهي، جنهن کي چانگو (اٺ) چاهه سان چرندو آهي. هي گاهه ميداني علائقن ۾ جام ٿئي ٿو. هن جو هڪ قسم پٽ تي پکڙيل ٿئي ٿو، جنهن کي ’پٽ لاڻو‘ به چون ٿا. هن جا گل هيڊي رنگ جا ٿين ٿا ۽ هي گاهه لوڻاٺيل زمين تي ڪثرت سان ٿئي ٿو. سنڌ ۾ گھڻو ڪري  ٿرپارڪر، دادو ۽ بدين جي علائقن ۾ هي گاهه جھجھو ٿئي ٿو. ڪجھه علائقن ۾ لاڻو پٽي ان کي باهه ڏيندا آهن، ته ان جا ڪارا ڳنڍا ٺهندا آهن، اهي ڳنڍا ڪپڙن ڌوئڻ لاءِ کار جو ڪم ڏيندا آهن.
لاڻو/لاڻي جو ذڪر  سُر  ۾ ٿيل آھي .

لُلُر:
لُلُر، ڀاڄيءَ جو هڪ قسم آهي، هي ٻوٽو ٻنين جي ڪسين تي ٿيندو آهي، وسڪاري کان پوءِ سڄي سنڌ ۾ عام جام ٿيندو آهي. لُلُر ڪچو هوندو ته ڍورن لاءِ گاهه ٿي ڪتب ايندو آهي، ان کي چونڊي رڌي ڀاڄي ٺاهبي آهي، جنهن کي ’لُلُر جو ساڳ‘ چئبو آهي. لُلُر جو ساڳ غريب غربي لاءِ ڳنڌڻ آهي. 
شاهه لطيف، ’لُلُر‘ جو ذڪر، سُر مارئيءَ جي هن بيت ۾ ڪيو آهي:
لُلُر  جو ذڪر  سُر مارئي	۾ ٿيل آھي .

لَنب:
لَنب، گاهه جو هڪ قسم آهي، جنهن جو ٻج ٿر جا ماڻھو ڏڪار جي مند ۾ ڏٿ جي طور تي رڌي کائيندا آهن. لَنب جي چوٽيءَ ۾،  چانور جي داڻي جهڙو ٻج ٿيندو آهي. شاهه لطيف، ’لَنب‘جو ذڪر هن بيت ۾ ڪيو آهي:
لَنب جو ذڪر  سُر مارئي ۾ ٿيل آھي 

لُوتَ:
لُوتَ، وڻ جو هڪ قسم آهي، جيڪو پاڻيِءَ جي ڪناري تي ٿئي ٿو. هن وڻ جا پن ۽ ٽاريون ڪنڊن سان ڀريون پيون هونديون آهن. هي وڻ هيڊي رنگ جا گل جھليندو آهي. هن ۾ سنهڙو ۽ ڪاري رنگ جو ٻج ٿئي ٿو. شاهه لطيف، پنهنجي ڪلام ۾، ’لُوتَ‘ جو ذڪر هن طرح ڪيو آهي:(شاهواڻي، غلام محمد، (2005ع)، ’شاهه جو
لُوتَ جو ذڪر   سُر سهڻي ۾ ٿيل آھي 

لوهيڙو / روهيڙو:
لوهيڙو، هڪ وڻ جو قسم آهي، جيڪو ٿر ۽ جابلو علائقن ۾ گھڻو ٿئي ٿو، ان کان علاوه ڇاڇري تعلقي جي اوڀر پاسي ۽ ننگرپارڪر ۾ گھڻو ٿئي ٿو. هي ڀٽن ۽ دڙن تي نه ٿيندو آهي، پر ڏهرن ۾ جتي زمين سخت هوندي آهي، اُتي هي وڻ جام ٿيندو آهي.  شاهه لطيف، ’لوهيڙي‘ جو ذڪر سُر سامونڊيءَ ۾ هيٺين ريت ڪيو آهي:
لوهيڙو / روهيڙو جو  سُر سامونڊي ۾ ٿيل آھي .

لِيار:
لِيار، هڪ قسم جي وڻ جو نالو آهي، ان جي ميوي کي به ’ليار‘چون، جيڪو نارنگي مائل گلابي رنگ جو ٿيندو آهي. ليار، ليسوڙي ۽ گيدوڙي جي نسل مان آهي. ليار، ليسوڙيءَ جي ميوي جهڙو پر ننڍو ٿئي ٿو ۽ ان کان وڌيڪ مٺو پڻ ٿئي ٿو. ڪراچيءَ جي مشهور ۽ قديم علائقي ’لياري‘ جي نالي بابت به ڪن محققن جو چوڻ آهي ته، هن جوءِ ۾ ليار جو وڻ گھڻي انگ ۾ هوندو هو، ان ڪري ’لياري‘ سڏيو ويو.
لِيار جو ذڪر سُر سهڻي،  ۾ ٿيل  آھي.

ليمون:
ليمي جو وڻ سنڌ ۾ عام جام ٿئي ٿو. هن وڻ جا پن واڙول ٻير جي پن جهڙا ٿين ٿا، پر ٻير جي پنن کان وڌيڪ ٿلھا ۽ سخت ٿين ٿا. هي وڻ زمين ۾ سڌيون ۽ ڪِليءَ جيان پاڙون هڻندو آهي. هن وڻ ۾ ٿورا پر وڏا ڪنڊا به ٿين ٿا. ليمون جڏهن ڪچو هوندو آهي ته ان جو رنگ سائو هوندو آهي ۽ پچڻ کان پوءِ پيلو رنگ جھليندو آهي، ليمي جو ذائقو کٽو هوندو آهي. ليمي جو تاثير ٿڌو هوندو آهي، ان ڪري گرميءَ جي موسم ۾ ان جو شربت پيئڻ سان جسم جي گرمي گھٽجي ويندي آهي، ليمون حڪمت ۾ پڻ ڪم ايندو آهي.
ليمون جو ذڪر  سُر حسيني ۾ ٿيل آھي.

مانڌاڻي/مانڌاڻو:
مانڌاڻو، هڪ قسم جو گاهه آهي، جيڪو ٿر جي ماڻھن لاءِ نه رڳو مال جو چارو آهي، پر سندن قوت گذران جو به ڪم ڏيندو آهي. هن گاهه کي ’ڏُٿ‘ به چئي سگھجي ٿو. هي ڏُٿ، ٿر جي وارياسي پٽن بدران سخت زمين ۾ گھڻو ٿئي ٿو. هن گاهه جا پن سنهڙا پر ڊگھيرا ٿين ٿا ۽ هن جي ٻوٽي جي چوٽيءَ تي چئن، پنجن يا ڪن تي ڇهن ڦاڪن وارو سنگ پڻ ٿيندو آهي.
مانڌاڻي/مانڌاڻو جو ذڪر  سُر مارئي ۾ ٿيل آھي .

مُڃَ:
سَرن جي ڪانن کي ڪپي ڪانن کان ڌار ڪبو آهي، پوءِ انهن کي سَٽي ڪُٽي ’مُڃ‘ ڪبو آهي ۽ ان مان نوڙيون ٺاهبيون آهن. انهن نرم نوڙين کي ’مُڃ جو واڻ‘سڏيو ويندو آهي، جنهن سان کٽون، پينگھا، منجيون واڻبيون آهن. ان کان علاوه فيش کي پڻ مُڃ ڪري واڻ ٺاهبو آهي.
مُڃَ جو ذڪر  سُر رامڪلي ۾ ٿيل آھي .

مُکڙي (مُکري)/مکڙيون:
اڻ اپٽيل گل کي مُکري/مُکڙي چئبو آهي، گل ٽڻڻ کان پهرين، مُکري، مُکڙي يا ڪليءَ جي شڪل ۾ هوندو آهي. اها مُکري، مکڙي يا ڪلي پوريءَ طرح ٽڙڻ کان پوءِ، گل بڻجندي آهي.
مُکڙي (مُکري)/مکڙيون جو ذڪر  سُر کنڀات ۾ ٿيل آھي.

مَکَڻِي:
مکڻي، هڪ گاهه جو قسم آهي ۽ مارو ماڻھو هي ڏٿ طور به استعمال ڪن. هي گاهه مينهن پوڻ کان پوءِ پوٺن ۽ سخت پٽن تي جام ٿئي. هن گاهه جا سنھڙا پر ڊگھا پن هوندا آهن. مکڻي گاهه ڊيگھه ۾ ڏيڍ ٻه فوٽ کن هوندو آهي ۽ چوٽيءَ ۾ پنجن ڇهن ڦاڪن وارو چيريل سنگ جھليندو آهي. شاهه لطيف، هيٺين بيت ۾ ’مکڻي‘ جو ذڪر ڪيو آهي:
مَکَڻِي جو ذڪر سُر مارئي ۾ ٿيل آھي .

ميندي:
ميندي، هڪ خوشبودار ٻوٽي جو نالو آهي، جنهن جون  ٽاريون سنھيون ٿين ٿيون. هن ٻوٽي جي پنن کي سُڪائي، پيهي ۽ ڇاڻي، هٿن ۽ پيرن کي لائبو ته ڳُوڙهو ناسي رنگ ڏيندي آهي. ميندي عام طور خوشيءَ جي موقعي تي لائبي آهي، خاص طور گھوٽ ۽ ڪنوار کي شاديءَ واري شام لائبي آهي. سنڌ ۾، ميهڙ جي ميندي گھڻي مشهور آهي، هن وقت اها ڏيساور به موڪلي وڃي ٿي.
ميندي جو ذڪر  سُر کنڀات ۾ ٿيل آھي .

ميها (ميهو):
ميها، هڪ قسم جي ڀاڄي آهي، جنهن جي ول مندائتي وسڪاري کان پوءِ ڦٽندي آهي. هيءَ ول چڀڙ ۽ ڇانهينءَ/هنداڻي جي ول وانگر زمين تي پکڙبي آهي، هن ول جا هنداڻي جي پن جي شڪل جهڙا ٿورا ننڍا پن ٿين.
هن ول ۾ هيڊاڻ مائل اڇسرا گل هوندا آهن، جي وري سايون ٻنڊيون جھليندا آهن، اهي ٻنڊيون وڌي گول شڪل ڌارينديون آهن، جن کي ’ميها‘ چئبو آهي، ڪوهستان توڙي ٿر يا سڄي سنڌ جا ماڻھو ميهن جي ڀاڄي وڏي شوق سان کائيندا آهن. شاهه لطيف، سُر سارنگ ۽ سُر مارئيءَ ۾ هن ريت ذڪر ڪيو آهي:
ميها (ميهو) جو ذڪر  سُر مارئي ۾ ٿيل آھي .

وَؤڻَ:
وؤڻ جي ٻوٽي جو ٿُڙ ۽ ٽاريون سنھڙيون ۽ نرم ٿينديون آهن. هي ٻوٽو ٻن کان ستن فوٽن تائين ڊگھو ٿئي ٿو. هن جا گل هيڊي ۽ اڇي رنگ جا ٿيندا آهن، انهن گلن مان وري پوءِ مخروطي شڪل جو ’ڏيڻو/گوگڙو‘ ٿيندو آهي، جنهن ۾ ڪپهه هوندي آهي ۽ ڪپهه ۾ وري اُن جا ٻج هوندا آهن، جن کي ’ڪڪڙا‘ چوندا آهن. فصل جي پچي راس ٿيڻ تي چونڊو ٿيندو آهي، جنهن مان ڪپهه حاصل ٿيندي آهي. هٿ جي اوزارن سان يا هاڻي فيڪٽرين ۾ ڪپهه کي ٽاڻي ڌار ڪبو آهي ۽ ’ڪڪڙا‘ ڌار ٿيڻ کان پوءِ تيل ڪڍڻ لاءِ گھاڻن يا فيڪٽرين ۾ پهچائبا آهن، جتي ڪڪڙن مان تيل ڪڍي ’کڙ‘ بچندو آهي، جيڪو مال لاءِ وڻندڙ ۽ طاقت واري خوراڪ آهي.
وَؤڻَ جو ذڪر  سُر ڪاپائتي ۾ ٿيل آھي .
 

شاھ لطيف پنھنجي رسالي   ۾ ھيٺين  ساهه وارا، مندون ۽ موسمون جو ذڪر ڪيو آھي .

شاهه جي رسالي ۾ مُندن/موسمن ۽ هوائن جو ذڪر

سنڌ هڪ زرعي ملڪ رهيو آهي، ان ڪري هتي مُندن يا موسمن کي پوکي راهيءَ جي مناسبت سان ورهايو ويندو آهي. ٻارنهن مهينن جا نالا چيٽ، ويساک، ڄيٺ، آرهڙ (آکاڙ)، سانوڻ، بڊو، اسو، ڪَتِي، ناهري (مُنگھر)، پوهه، ماگھه ۽ ڦڳڻ. وقت گذرڻ سان اهي لفظ متروڪ ٿيندا ويا ۽ هاڻي سنڌ ۾ عام طرح مندون هن نالن سان ڳڻجن ٿيون: بسنت/بهار (ڦڳڻ)، اونھارو/آرهڙ، سرءُ/خزان، سانوڻ، سيارو وغيره.
شاهه لطيف، پنهنجي شاعريءَ ۾، مندن، موسمن، ڏُڪار، سُڪار ۽ وڻن ٽڻن جي ڦلهارجڻ جو ذڪر مختلف سُرن ۾ ڪيو آهي:

اُتر لڳڻ:
سنڌ ۾ عام طور تي اونھاري جي مند ۾ اولهه/ڏکڻ کان اتر طرف هوائون هلنديون آهن، جڏهن ته سياري ۾ ان جي ابتڙ هوائن جو رخ اتر کان ڏکڻ ڏانهن ٿيندو آهي. جيئن ته سنڌ جي اتر ۾ واقع ايراضيون ۽ ملڪ ٿڌا آهن، جتي سياري ۾ برف به جام پوندي آهي، تنهن ڪري اتر کان ٿڌيون هوائون گھلنديون آهن، ۽ ٿڌڪار وڌي ويندي آهي، جنهن کي عام مروج چوڻيءَ ۾ ’اُتر لڳڻ‘ ڪوٺبو آهي. شاهه لطيف به ’اتر لڳڻ‘ اصطلاحي طور سياري جي مند لاءِ ڪتب آندو آهي.
اڳي سامونڊي وڻجارا اُتر جي هوائن لڳڻ سان ئي واپار سانگي روانا ٿيندا هئا ۽ سڄي سياري جي مند سمونڊ ۾ گھاري، پوءِ بهار جي مند ۾ موٽندا هئا، تنهن ڪري شاهه لطيف، سُر سامونڊيءَ ۾ اُتر لڳڻ جي ڳالھه ڪئي آهي:
اُتر لڳڻ جو ذڪر  سُر سامونڊي۾ ٿيل آ ھي .
سياري ۾ مينهن به اُتر جون هوائون وسائينديون آهن. اُتر واري پاسي کان ڪڪرن جو نڪرڻ، وڄن ۽ گجگوڙن جو ذڪر شاهه لطيف، سُر سارنگ جي ڪافي بيتن ۾ ڪيو آهي:

بهارُ:
بهار جي مند کي دنيا جي گھڻو ڪري سمورن شاعرن ڳايو آهي. سنڌ ۾ بهار جي مُند وچ فيبروريءَ کان مارچ جي پڇاڙيءَ تائين هلندي آهي. بهار جي مُند وڻندڙ ۽ مزو ڏيندڙ هوندي آهي. ان ۾ نه گھڻي گرمي هوندي آهي ۽ نه گھڻو سيءُ. هن مند ۾ وڻ ٻوٽا ڦلهارجي نئين ڦوٽِ ڪندا آهن. بهار لفظ ۽ ان جي مند کي تمثيلي طور خوشحالي ۽ آسودگيءَ واري معنيٰ ۾ به ورتو ويندو آهي.
بهارُ جو ذڪر  سُر مومل راڻو ۾ ٿيل آھي .

پارو:
 سياري جي مند جڏهن پنهنجي جوڀن تي پهچندي آهي ته ڪڏهن ڪڏهن رات جو پارو پوندو آهي. ’پارو‘ سُڪي سيءَ کي چون، جڏهن هوا بند هوندي آهي، پر شام کان پوءِ سيءُ مسلسل وڌڻ لڳندو آهي ته زميندار ۽ ڀاڳيا سمجھي ويندا آهن ته هاڻي پارو پوڻ وارو آهي.
پارو فصل کي ساڙيندو آهي، تنهن ڪري زميندار بيٺل فصل ۾ پاڻي ڇڏيندا آهن، ان سان فصل جو ڪجھه بچاءُ ٿيندو آهي. ڀاڳيا مال جي چوڌاري دونهين  دکائين يا مال جي پُٺن تي ڳوڻيون رکن، ڇو ته پارو مال کي بيمار ڪرڻ سان گڏ ان جو کير به گھٽائي ڇڏيندو آهي. شاهه لطيف، پنهنجي ڪلام ۾، ’پاري‘ جي ڳالھه هن ريت ڪئي آهي:
پارو جو ذڪر سُر سهڻي ۾ ٿيل  آھي .

سانوڻ:
جولاءِ ۽ آگسٽ مهينن ۾ پوندڙ برسات کي ’سانوڻي مينهن‘ جي نالي سان سڏين. سانوڻ جي برسات جيڪڏهن مناسب مقدار ۾ پئي ته گاهه موري ۽ مال لاءِ چارو پيدا ٿئي. سانوڻ جو مينهن، ڪوهستان ۽ ٿر جي ماڻھن لاءِ ته عيد مثل آهي، ڇاڪاڻ ته سندن ٻنيون باراني آهن ۽ سندن گذارو چوپائي مال تي آهي، جنهن لاءِ سانوڻ جو مينهن وسڻ سان جام چارو پيدا ٿئي ٿو. شاهه لطيف، ’سانوڻ‘ جو ذڪر هن طرح ڪيو آهي:
سانوڻ جو ذڪر  سُر سهڻي ۾ ٿيل آھي  .

سيارو:
سنڌ ۾ ڊسمبر جي شروع کان فيبروريءَ جي وچ تائين سياري جي مند ليکبي آهي. هن مند ۾ گرمي پد گھٽجي ويندو آهي ۽ سردي/سيءُ وڌي ويندو آهي. سياري ۾ اُتر واريون هوائون لڳنديون آهن ۽ گھڻو ڪري گل، ٻوٽا، وليون ۽ وڻن جي واڌ ويجھه وارو عمل ڍرو ٿي ويندو آهي.
سياري ۾ ٿيندڙ فصل کي ربيع جو فصل چئجي ٿو، جنهن ۾ مُوري، ٿوم، بصر، مٽر، ٽماٽا، گوگڙو، ڦل گوبي، پالڪ، ڌاڻا ۽ ٻيون ڀاڄيون ۽ ميوا شامل آهن. اُتر سنڌ ۾ جيئن گرمي گھڻي ٿيندي آهي، تيئن سيءُ به جھجھو ٿيندو آهي.
شاهه لطيف، ’سياري‘ جو ذڪر، پنهنجي ڪلام ۾ جابجا آندو آهي. سُر سامونڊي، سُر سارنگ ۽ سُر سهڻيءَ ۾ سياري جو ذڪر ملي ٿو:
سيارو جو ذڪر سُر سامونڊي ۾ ٿيل آھي .

لُڪ لڳڻ:
سنڌ جي آبهوا جي خاصيت آهي ته هتي ٿڌ به گھڻي پوي ته گرمي به، ميداني ۽ جابلو حصن جي آبهوا اونھاري ۾ سخت گرم ۽ خشڪ هوندي آهي ته سياري ۾ وري سخت سرد ۽ خشڪ ٿئي ٿي. اونھاري ۾ گھڻن علائقن ۾ لوساٽي ڇڏيندڙ لُڪ يعني خشڪ گرم هوا لڳندي آهي ۽ ڏينهن سخت گرم ٿيندو آهي. شاهه لطيف، پنهنجي شاعريءَ ۾، اونھاري جي موسم ۾ لُڪ جو ذڪر هيئن ڪيو آهي:
ُڪ لڳڻ جو ذڪر  سُر سهڻي ۾ ٿيل آھي .

واهوندو/واهوندا:
هي هوا جو هڪ قسم آهي، جنهن جي لڳڻ سان مالوند ماڻھو برسات جو اوسيئڙو ڪندا آهن. هيءَ هوا اولهه کان لڳندي آهي. شاهه لطيف ’واهوندي‘ کي اونھاري جي شروعات ۽ بهار جي موڪلائڻ واري معنيٰ ۾ استعمال ڪيو آهي.
ڊاڪٽر نبي بخش خان بلوچ، جامع سنڌي لغات، ۾ مٿئين لفظ جي معنيٰ هن ريت لکي آهي:
”واهُندو جمع واهُندا (ڪ):  = واءُ لڳڻ جي موسم، اُتر- اُلهندي  جو واءُ، موسم بهار، گرم موسم جي شروعات - هوائن لڳڻ جي مُند - اُلهندي واري هوا. ٿورو مينهن - برسات پوڻ جي شروعات، پاڻيءَ وهڻ جي شروعات. سياري جي پڇاڙي ۽ خاتمي وقت، ڏکڻ ۽ ڏکڻ اولهه جي هوا. واهنديون.“(بلوچ، (1988ع)، جلد پنجون، ص: 2901)
واهوندي جون هوائون بهار کان شروع ٿينديون آهن ۽ سياري جي شروعات تائين هلنديون آهن. هنن هوائن سان آسمان تي پاڻيءَ سان ڀريل ڪڪر اچي مينهن وسائيندا آهن ۽ جر ٿر وارو ماحول پيدا ڪندا آهن. مينهن پوڻ ڪري ڪوهستان، ڪاڇي ۽ ٿر جا ماڻھو ڏاڍا سرها ٿين ٿا، تنهن ڪري هن مند کي، هڪ سٺي مند سمجھيو ويندو آهي. سامونڊي ملاح اُتر لڳڻ سان ئي اسهندا هئا ۽ واهونديون هوائون لڳڻ سان گھر موٽندا هئا. سندن اوسيئڙي ۾ جرجاٽون ڏيندڙ سندن ونيون پنهنجا ڀتار ڏسي خوش ٿينديون هيون. اها مُند، سامونڊي ماڻھن لاءِ هڪ جشن سمان هوندي هئي.
شاهه لطيف، پنهنجي ڪلام ۾، ’واهونديءَ‘ جو ذڪر هن طرح ڪيو آهي:
واهوندو/واهوندا جو ذڪرشاهه جو رسالو‘، سُر سامونڊي ۾  ٿيل آھي .
 








شاھ لطيف پنھنجي رسالي ۾ ھيٺين  فطري لقاءُ ۽ معدنياتي عنصر جو ذڪي ڪيو آھي .
شاهه جو رسالو
(فطري لقاءُ ۽ معدنياتي عنصر)

شاهه جي رسالي ۾ فطري لقائن جو ذڪر:
آسمان کي فلڪ پڻ چيو ويندو آهي ۽ ان ۾ موجود فطري لقائن ۾ موجود شين/اجسام جي علم کي فلڪيات چون ٿا. ڌرتي جي ماحول کان ٻاهر ڪائنات ۾ موجود شين جهڙوڪ: سج، چنڊ، تارا، گرهه ۽ اپگرهه، نکٽ، انهن جا ڦيرا وغيره، جن کي اسين پنهنجن اکين سان ڏسي سگھون ٿا، پر ڪائنات ۾ اهڙيون ٻيون شيون به موجود آهن، جيئن ڏور ڪهڪشائون ۽ ننڍڙا ذرڙا جن کي اسين عام اک سان نه پر صرف دوربين يا ڪنهن ٻئي اوزار سان ڏسي سگھون ٿا. انهن سڀني کي گڏي فلڪيات چئي سگھجي ٿو.
شاهه لطيف فلڪيات ۾ موجود شين جهڙوڪ: سج، چنڊ، ستارن، ستارن جي بيهڪ ۽ ڦيرن بابت پڻ بيت چيا آهن، جن سان رات جي وقت جي خبر پوي ٿي، مثال طور نکٽن ۾ ڪَتين، ٽيڙوءَ ۽ لُڌي جو پنهنجي شاعريءَ ۾ تمام خوبصورت نموني ذڪر ڪيو آهي. 

تارا (تارو):
تارا فلڪياتي مادا (جسم) آهن، جن کي ستارا پڻ چيو ويندو آهي. جامع سنڌي لغات موجب، ”تارو. چمڪندڙ آسماني جسم.“ (بلوچ، 1981، ص:576)
تارا/ستارا انساني تاريخ کان ڪيترائي سال اڳ وجود رکندڙ آهن، جيڪي پنهنجي ڪشش ثقل جي ذريعي چمڪندڙ گرم ترين مادي ۾ اڻ پوري گولي جي شڪل ۾ جُڙيل هوندا آهن. تارن مان روشني خارج ٿيڻ ۽ انهن جي بناوٽ برقرار هجڻ جو دارومدار به انهيءَ ڪشش ثقل تي هوندو آهي. تارا ڌرتيءَ کان ڪيئي نوري سال پري هئڻ ڪري ڏينهن جو سج جي روشنيءَ ۾ انساني اک سان ڏسڻ ۾ نه ايندا آهن، جڏهن ته رات جي اونداهيءَ ۾ اُڀ تي ٽمڪندي نظر ايندا آهن، جيڪي آڪاس جي سُونهن ۾ واڌارو ڪندا آهن. انسائيڪلوپيڊيا سنڌيانا موجب: ”تارا اصل ۾ سج وانگر وڏا ۽ روشن جسم آهن. ڪي تارا سج کان به وڏا ۽ وڌيڪ گرم چيا وڃن ٿا. تارا وڌي
تارا (تارو) جو ذڪر (شاهواڻي، غلام محمد، (2005ع)، ’شاهه جو رسالو‘، سُر کنڀات، داستان پهريون، بيت 23، ص: 136) ۾ ٿيل آھي .

•	 ٽيڙو: 
آسمان ۾ بيٺل ٽن تارن جي گڏيل ميڙ کي ’ٽيڙو‘ چئبو آهي. ڊاڪٽر نبي بخش خان بلوچ، ’سنڌي جامع لغات‘ ۾ ٽيڙو جي معنيٰ لکي ٿو: ” ٽيڙُو ج ٽيڙُو: آسمان جا ٽي تارا هڪ ئي سڌي ليڪ ۾ بيٺل، ٽيلھو، هڪ نکٽ جو نالو. “(بلوچ، 1981ع، ص:709)
ٽيڙوءَ جي اُڀرڻ بابت انسائيڪلوپيڊيا سنڌيانا ۾ لکيل آهي: ”ٽيڙوءَ جي اُڀرڻ بابت ڪن جو چوڻ ته ’ٽيڙو‘ آکاڙ مهيني جي چنڊ کان پوءِ اڀرن ٿا. يعني آکاڙ مهيني ۾ اڀرن ٿا. ٻي راءِ ته ڪتي جي اڀرڻ کان پوءِ ٽيڙو 17 تاريخ سانوڻ جي اڀرندا. ان وقت ڏينهن جي مدت ۾ ڪتر پوندي، يعني ڏينهن گھٽجڻ شروع ٿيندا آهن.“(سنڌيانا، جلد ٻيو، 2010ع، ص:509) 
شاهه لطيف، سُر مومل راڻي ۾ ’ٽيڙو‘ جو ذڪر هن ريت ڪيو آهي:
ٽيڙو جو ذڪر (شاهواڻي، غلام محمد، (2005)، ’شاهه جو رسالو‘، سُر مومل راڻو، داستان چوٿون، بيت 5، ص:530) ۾ ٿيل آھي .


•	 ڪَتيون: ڪَتيون تارن جو هڪ ميڙ (نکٽ) آهي. ڊاڪٽر نبي بخش خان بلوچ، ’جامع سنڌي لغات‘ ۾ ڪتي جمع ڪتيون بابت لکي ٿو: ”..هڪ نکٽ جو نالو. ستن ننڍڙن تارن جي ميڙ وارو نکٽ.“(بلوچ، 1985ع، ص:2014) 
جڏهن ته انسائيڪلوپيڊيا سنڌيانا ۾ لکيل آهي ته: ”’ڪَتيون‘ دراصل ٻارهن (12) تارن جي ميڙ کي چئبو آهي، جن مان روايت آهي ته هر هڪ تارو سال جي هر هڪ مهيني ۾ غائب ٿي ويندو آهي. باقي سال ۾ اهي يارهن 
(11) تارا ڏسبا آهن، انهن کي ’ڪرتيون‘ ۽ ’ڪرتڪيون‘ پڻ چيو وڃي ٿو.“ (سنڌيانا، جلد ڇهون، 2012ع، ص:323
(شاهواڻي، غلام محمد، (2005ع)، ’شاهه جو رسالو‘، سُر کنڀات، داستان پهريون، بيت 19، ص: 135)
شاهه لطيف سُر مومل راڻي ۾ ڪتين جي ڪر موڙڻ جو ذڪر ڪيو آهي ۽ وقت جي گذرڻ جو ڪاٿو لڳايو آهي، ته ڪتين جي ڪر موڙڻ ڪري رات جو آخري پهر آهي ۽ ويل ٽري وئي آهي ۽ راڻو اڄ رات به نه آيو.
(شاهواڻي، غلام محمد، (2005)، ’شاهه جو رسالو‘، سُر مومل راڻو، داستان چوٿون، بيت 5، ص:530)

•	 لُڌو: لڌو هڪ تارو آهي، جنهن کي ’لوڌي تارو‘ به چيو ويندو آهي. هن تاري بابت انسائيڪلوپيڊيا سنڌيانا ۾ لکيل آهي: ”اونهاري جي موسم ۾ هي تارو رات جي پهرئين پهر ۾ اڀرندو آهي ۽ ٽئين پهر ۾ لهي ويندو آهي. سياري ۾ اهو ٻئي پهر ۾ اڀري ٿو، تان جو چوٿين پهر تائين آسمان ۾ هوندو آهي. ’لڌو تارو‘ هرڻ جي ٽن تارن جي بلڪل مٿئين پاسي هڪ روشن تارو آهي ۽ سال جا ٻارنهن مهينا آسمان ۾ موجود هوندو آهي.“(سنڌيانا، جلد ڇهون، 2012ع، ص:323)
لُڌي تاري جو ذڪر، شاهه لطيف سُر کنڀات ۾ هڪ هنڌ ڪيو آهي:

•	 نِکٽَ: نِکٽَ؛ آسمان تي مختلف صورتن ۾ اُڀريل تارن جي ميڙ کي چيو وڃي ٿو، جيڪي رات جي مختلف پھرن ۾ نروار ٿيندا آھن، جيئن ڪَتيون، ٽيڙ، وڇون. ’جامع سنڌي لغات‘ موجب: ”نِکٽ : تارا يا تارن جا ميڙ ،جيڪي چنڊ جي رستي ۾ اچن ٿا ۽ جن جي اڀرڻ، لهڻ سان مندون مٽجن ٿيون. ( ڪتيون، ٽيڙو، لڌا ۽ وڇون سنڌ جي آسمان جا ٽي مکيه نکٽ آهن)  شاھ لطيف پنھنجي ڪلام ۾ نکٽ جو ذڪر ھن ريت ڪيو آھي:
ِکٽَ: جو ذڪر (بلوچ، نبي بخش خان، ڊاڪٽر، ( 2009ع)، ’شاھ جو رسالو‘، سُر سريراڳ، داستان ٻيو، بيت 8، ص: 116)۾ ٿيل آھي .

چنڊُ:
چنڊُ هڪ نهري جسامت رکندڙ گرهه آهي، جيڪو زمين کي ويجھي ۾ ويجھو گرهه آهي. چنڊ جو قطر3,475 ڪلوميٽر يعني زمين جي لڳ ڀڳ چوٿين حصي جيترو آهي. چنڊ زمين جي چوڌاري بيضوي مدار تي گردش ڪندو آهي. چنڊ ۽ زمين وچم 384,400 ڪلوميٽر جو مفاصلو آهي. 
انسائيڪلوپيڊيا سنڌيانا موجب: ”روشني کي چنڊ کان ڌرتي تائين پهچڻ ۾ هڪ منٽ ڏهه سيڪنڊ لڳندا آهن. ڌرتي 24 ڪلاڪن ۾ هڪ ڀيرو پنهنجي محور تي گھمي ٿي. اهو ئي سبب آهي، جو زمين تي ڏينهن ۽ رات 12-12 ڪلاڪن جا ٿين ٿا. پر چنڊ پنهنجي محور تي گردش ڪندي، زمين جي چوڌاري 27 ڏينهن ۽ ڇهن ڪلاڪن ۾ هڪڙو چڪر پورو ڪري ٿو.“ (سنڌيانا، جلد چوٿون، 2012ع، ص:193)
چنڊُ جو ذڪر (شاهواڻي، غلام محمد، (2005)، ’شاهه جو رسالو‘، سُر کنڀات، داستان پهريون، بيت 18، ص:135) ۾ ٿيل آھي .

راسيُون:
سج لھڻ مھل آسمان تي پکڙيل ڳاڙھسري روشنيءَ جي ڪرڻن کي راسون يا راسيون چئبو آھي. جڏھن شام جو اوندھ ٿيڻ کان ٿورو پھريان لھندڙ سج جا ڪرڻا، ان جي چوڌاري آسمان تي ڳاڙھاڻ مائل روشنيءَ جي صورت ۾ ظاھر ٿين ٿا، اھو منظر نهايت  وڻندڙ ھوندو آھي. ڊاڪٽر نبي بخش خان بلوچ  پنھنجي سھيڙيل ’جامع سنڌي لُغات‘ جي جُلد  چوٿين ۾ راسيون جي معنيٰ ھن ريت ڄاڻائي ٿو: ”راسيون: سج لھڻ کان ٿورو اڳ، سج جا ڳاڙھا سڌا ڪرڻا. سج لھڻ کان ٿورو اڳ وڻن ۽ ٽڪرين مٿان ڳاڙھائڻ.
راسيُون جو ذڪر (بلوچ، 2009ع، ’شاھ جو رسالو‘، سُر حسيني، داستان پھريون، بيت ڇھون، ص: 22) ۾  ٿيل آھي .

سج:
سج، ڪائنات ۾ هڪ روشن ستارو آهي، جنهن کي عربيءَ ۾ ’الشمس‘ چيو وڃي ٿو. ان ڪري، ان جي  چوڌاري ڦرندڙ سمورن گرهن ۽ انهن جي چوڌاري ڦرندڙ چنڊن جي سرشتي کي ’نظام شمسي‘ ڪوٺجي ٿو. نظام شمسيءَ جي وچ ۾ سج جي چؤگرد، عطارد، زهره، زمين، مريخ، مشتري، زحل، يورنيس، نيپچون ۽ پلوٽو سيارا گردش ڪندا رهن ٿا. سج جهڙا ڪيئي روشن ستارا ڪهڪشان (Galaxy)  ۾ موجود آهن، جن کي اسين رات جو ڏسي سگھندا آهيون، انهن ستارن ۽ سج ۾ فرق صرف مفاصلي جو آهي. سج کان سواءِ ٻيا ستارا اسان کان (زمين کان) ڪيترائي نوري سال پري آهن، جڏهن ته سج زمين کان ايترو پري آهي، جو ان جي روشنيءَ کي اسان تائين پهچڻ ۾ اٽڪل  8 منٽ لڳن ٿا.
(شاهواڻي، غلام محمد، (2005ع)، ’شاهه جو رسالو‘، سُر حسيني، داستان پهريون، بيت 2، ص:436)
شاهه لطيف، سُر کنڀات ۾ سج لاءِ  سورج لفظ پڻ استعمال ڪيو آهي. هن بيت ۾ شاهه لطيف پنهنجي محبوب جي تعريف ڪندي چوي ٿو ته؛ سج هن جي منهن جي چمڪي کان جھڪو ٿي وڃي ٿو. يعني منهنجي محبوب جو منهن اهڙو سج آهي، جنهن جي تاب کان هي دنيا جو سج پاڇي وانگي لڪي وڃي ٿو. 
(شاهواڻي، غلام محمد، (2005ع)، ’شاهه جو رسالو‘، سُر کنڀات، داستان پهريون، بيت 18، ص:135)
شاهه لطيف، سُر ڪارايل ۾ سج لاءِ آڏت لفظ پڻ استعمال ڪيو آهي، انسائيڪلوپيڊيا سنڌيانا مطابق؛ ”سج لاءِ آچر (آرتوار) يا ’آڏت وار‘ جو ڏينهن مقرر آهي (انگريزيءَ ۾ Sun+day).  قديم سنڌيءَ ۾ ’آڏت‘ سج کي چئبو هو.“(سنڌيانا، جلد ڇهون، 2012ع، ص:325)  سج جي ڦيري مطابق ڏينهن، رات ۽ مهينا ڳڻبا آهن. انهيءَ قسم جي ڪيلينڊر کي Solar Calendar  چئبو آهي.

(شيخ، ٻانھون خان، (2012ع)، ’شاهه جو رسالو‘، جلد ٽئو، سُر ڪارايل، داستان ٻئو، بيت 33، ص:555)
شاهه لطيف، سُر کنڀات ۾ سج لاءِ ’شمس‘ لفظ پڻ استعمال ڪيو آهي.
سج جو ذڪر (شاهواڻي، غلام محمد، (2005ع)، ’شاهه جو رسالو‘، سُر کنڀات، داستان پهريون، بيت 2، ص:131) ۾ ٿيل آھي.

شاهه جي رسالي ۾ معدنياتي عنصرن جو ذڪر:
شاهه جي شاعريءَ ۾ ڪو اهڙو موضوع يا وکر ڪونھي، جيڪو انسان جي مشاهدي جي ساک نه ڀري. ڪڏهن تشبيهه خاطر ته ڪڏهن تمثيل خاطر هن ڪيترائي اهڙا عنصر بيان ڪيا اهن، جيڪي ماڻھن جي استعمال ۾ رهيا آهن.
شاهه لطيف جي شاعريءَ ۾ ٻين وکرن سان گڏ ڪن قدرتي ته ڪن مصنوعي ڌاتن، پٿرن ۽ نگن جو ذڪر آهي.

الماس/هيرو:
 الماس، جواهرن جي سڀني قسمن مان اعليٰ ۽ قيمتي پٿر آهي، جنهن کي پٿرن جو بادشاهه سمجھيو وڃي ٿو. هن املھه پٿر کي سنڌي ۽ اردو ۾ هيرو ۽ فارسي ۾ الماس چيو ويندو آهي، جڏهن ته هن کي انگريزي ۾ (Diamond) چيو ويندو آهي. اهو لفظ قديم يوناني لفظ (Adamos) مان نڪتل آهي. جنهن جي معني، حقيقي ناقابل تبديل ٿيندڙ، مضبوط  ۽ خالص شيءِ آهي. هن قسم جا پٿر سخت هوندا آهن. هيرن جون ڪنڊون گهڻي استعمال سان به نه گَسنديون آهن. الماس جي اها خاصيت آهي ته ان جي چمڪ ۽ پائيداري سدائين برقرار رهندي آهي.
الماس/هيرو جو ذڪر (شاهواڻي، غلام محمد، (2005ع)،’شاهه جو رسالو‘، سُر مومل راڻو، داستان ٻيون، بيت 4،ص:520) ۾ ٿيل آھي .

پارس: 
پارس، ھڪ خيالي قسم جو اَمُلھه پٿر آھي، جنھن بابت چيو وڃي ٿو، ته ھي لوھه  سان لڳي ته ان کي به سون بنائي ڇڏي. ڊاڪٽر نبي بخش  خان بلوچ ، ’جامع سنڌي لُغات‘ ۾، پارس لفظ جي معنيٰ ۾ لکي ٿو: ”خيالي پٿر جو ھڪ قسم. (چون ٿا ته اھو پٿر لوھه سان گسي ان کي سون ڪري  وجھندو آھي) . (صفت) نهايت عمدو، نفيس، قابل_لائق، اُستاد_ڪامل.“ ( بلوچ، 2007ع، ص:178)
ھي پٿر، اڻ لڀ آھي، چوندا آهن لکين ماڻھن ۾ ڪو قسمت وارو ئي ڳولي پارس ھٿ ڪندو آھي، انسائڪلوپيڊيا سنڌيانا ۾ لکيل آھي: ”پارس جي ڳولا لاءِ ڪي ماڻھو وري جبل ۾ چرندڙ ٻڪرين جي کُرن ۾ ننڍا نعل ھڻي ڇڏيندا آھن، پوءِ روزانو جاچ ڪندا آھن ته پارس کي ڇُهي ته نه آئي آھي. جيڪڏھن ڪنھن ٻڪريءَ جي کُر ۾ سونو نعل لڳل مليو ته پوءِ انھيءَ جُوءِ کي سڄي عمر لاءِ ڏوريندا رھندا آھن.“ (سنڌيانا، 2011ع،ص:36)
پارس: جو ذڪر ( شاھواڻي، غلام محمد، (2005ع)، ’ شاھه جو رسالو‘ سُر پرڀاتي، داستان پهريون، بيت 25، ص: 863) ۾ ٿيل آھي.

چاندي/رُپو:
 چاندي، هڪ ڌاتو آهي، جيڪو سون کان سستو آهي، چاندي زيورن ۽ ٿانون ٺاهڻ لاءِ استعمال ڪئي وڃي ٿي. دنيا جي ڪن ملڪن ۾ چاندي ڌار ڌاتوءَ طور ملندي آهي ته ڪن ملڪن جي جابلو ايراضين ۾ ڌاتو يا لوهه جي مٺ ۾ شامل ملندي آهي. ڊاڪٽر نبي بخش خان بلوچ ’جامع سنڌي لغات‘ ۾، چانديءَ جي معنيٰ  ۾ لکي ٿو: ” ھڪ مشهور ڌاتوءَ جونالو جنهن کي رُپو_ سيِم وغيره به چيو ويندو آهي.
چاندي/رُپو جو ذڪر ( شاھواڻي، غلام محمد، (2005ع)،’ شاھه جو رسالو‘، سُر مومل راڻو، داستان ٽيون، بيت 3.ص: 525) ٿيل آھي.

سون:
سون هڪ قيمتي ڌاتو آهي، جنهن کي انگريزيءَ ۾ (Gold) چيو وڃي ٿو. هي  چمڪندڙ سنهري رنگ جو ٿيندو آهي. سون هڪ نرم ڌاتو آهي. هن ڌاتو سان ٺهيل زيور سولائي سان ڇڄي يا ڀڄي پوندا آهن، تنهن ڪري ان کي مضبوط ڪرڻ لاءِ، منجھس ٻين ڌاتن جو ڦيٽ ملايو ويندو آهي، پر جيڪڏهن مقرر مقدار کان وڌيڪ ٻين ڌاتن جو استعمال ڪيو ويندو ته سون جو رنگ مٽجي ويندو آهي. چانديءَ يا ٻئي ڪنهن ڌاتوءَ تي  سون جو پاڻي چاڙهبو آهي ته اهو ڌاتو بلڪل سون وانگر چمڪڻ لڳندو آهي، پر وقت گذرڻ سان ان جي رنگ ۾ تبديلي ايندي آهي، جڏهن ته نج سون جو رنگ سدائين چمڪندڙ هوندو آهي. سونارو سون جي اصليت جاچڻ يا پرکڻ لاءِ، ان کي ڪسوٽيءَ (Touch Stone) تي گسائي سون جي پرک ڪندو آهي.
سون جو ذڪر  (بلوچ نبي بخش خان، ڊاڪٽر، (2009ع)، ’شاهه جو رسالو‘، سُر سريراڳ، داستان چوٿون، بيت 4، ص : 123) ٿيل آھي.

سيهو/شيهو:
سيهو يا شيهو ھڪ قسم جي ڌاتو جو نالو آھي، جيڪو قدرتي طور تي ٽامي، جست ۽ چانديءَ جي ڪچين ڌاتن سان گڏ ھوندو آھي ، جنھن کي پوءِ سوڌي ڌار ڪيو ويندو آھي. سيهي کي انگريزيءَ ۾ (Lead) چيو وڃي ٿو. ھن نِيراڻ مائل چاندي جهڙي، نرم ۽ چمڪندڙ ڌاتو کي گھڻن ئي شين ۾ استعمال ڪيو وڃي ٿو. قديم رومي سڪن توڙي گھر جي غسل خانن جي ديوارن، پائپ  ۽ نلڪن ۾ ڪم آڻيندا ھئا.  سيهو يا شيهو هٿيارن، ٽي وي ۽ ڪمپيوٽر جي اسڪرين، ڪرسٽل شيشن، راندين جي سامان ، پيٽرول توڙي تيزاب وارين بيٽرين سميت مختلف ڪمن ۾ عام استعمال ڪيو وڃي ٿو. 
سيهي جو ماحولياتي گدلاڻ ۾ پڻ بنيادي ڪردار آھي، جڏھن گاڏين جي پيٽرول ۾ مليل سيهي جا جُزا سڙي دونھين سان گڏ خارج ٿيندا آھن، ته اھي جُزا ماحول ۾ ساھ کڻندڙ ھر جاندار کي متاثر ڪندا آھن. انھن کان علاوه کاڌ خوراڪ جي مختلف شين ذريعي به انساني جسم ۾ بيمارين کي جنم ڏين ٿا.
شاھ لطيف پنھنجي ڪلام ۾ سيهي جو ذڪر ھن ريت ڪيو آھي:

سيهو/شيهو  جو ذڪر (بلوچ، نبي بخش خان، ڊاڪٽر، (2009ع)، ’شاھ جو رسالو‘، سُر سريراڳ، داستان پھريون، بيت 4، ص: 112)  ٿيل آھي .

فيروزو:
فيروزو هڪ قيمتي پٿر آهي، ان پٿر کي سنسڪرت ۾ پيروج، فارسيءَ ۾ فيروزه ۽ انگريزيءَ ۾ ٽرڪوائس (Turquoise) ۽ ٽرڪينا چوندا آھن. رنگ جي لحاظ کان فيروزو ٽن قسمن جو ٿئي ٿو، جن ۾ ھڪ سائو مائل، جنھن کي ’حسيني فيروزو‘ چيو وڃي ٿو، ٻيو نيري رنگ جو ’رزاقي‘، ۽ ٽيون فيروزي رنگ جو، ان کي ٻين جي  ڀيٽ ۾ اعليٰ سمجھيو وڃي ٿو. جڏھن ته معيار جي لحاظ کان فيروزي جي قسمن بابت، سيد خرم عباس نقوي پنھنجي مقالي’ جوہرات کی دنیا   کا نگینہ پتهر ‘  ۾  لکي ٿو: ”عام طور تي فيروزي جا ٻه قسم ٿين ٿا: هڪ مشرقي فيروزو ٻيو مغربي فيروزو. مشرقي فيروزو: عام طور تي پراڻن جبلن مان ملندو آهي، ۽ ان جو رنگ هميشه ساڳيو رهندو آهي. مغربي فيروزي: ان کي ’استخوان ‘يا ’بون‘ به ڪوٺيو ويندو آهي، ڇاڪاڻ ته ان ۾ فاسفيٽ چُن جو مقدار وڌيڪ هوندو آهي ۽ اهو نون ٽڪرن يا جلن مان ملندوآ هي، ان جو رنگ ڦٽي سائو ٿي ويندو آهي. فرانس جي کاڻين مان گهڻي مقدار ۾ حاصل ٿيندو آهي. 
فارس جي ماهرن فيروزي جا اٺ قسم، سليماني، آسماني، فتحي، اظهاري، ورلوي، گنجونيا، عبدالحميدي ۽ آنديشي ڄاڻايا آهن، انهن مان پهرين پنجن قسمن جو رنگ خاڪي هوندو آهي، ان کان علاوه فيروزو ايران جي شهرن ’ڪرمان‘ ۽ ’شيراز‘ ۾ به ملي ٿو، جنهن ۾ اڇو رنگ مليل هوندو آهي، ۽ انهن کي ’سابانگي‘ ۽ ’سربوم‘ چوندا آهن، جن پٿرن ۾ نيري رنگ جي ڌار هوندي آهي، ان کي ’نيل بوم‘ چيو وڃي ٿو.“ (نقوي، خرم عباس، سيد، ايڪسپريس نيوز (اردو)، آچر24 مارچ2013ع)
فيروزي جا طبي طور پڻ  ڪيترائي فائدا آھن، خاص ڪري مٺي پيشابن ۽ مثاني جي پٿريءَ جھڙين بيمارين کان علاوه، حافظي کي تيز ڪرڻ لاءِ به گھڻو ئي فائدي مند آھي، جڏھن ته  نظر تيز ڪرڻ لاءِ ان پٿر مان سُرمو به ٺاھيو وڃي ٿو.
عام روايت موجب، فيروزي کي پرکڻ لاءِ، ماڻھو ان کي کير ۾ وجھندا آھن، جو چوڻي آهي ته اصل پٿر کير پيئندو آھي، پر قيمتي پٿرن جي سڄاڻن وٽ فيروزي  جي پرک ۽ پروڙ جا ڪي ٻيا مخصوص طريقا آھن، جن ۾ ھڪ واريءَ تي گسڻ، ٻيو حرارت ڏيڻ آھي. جيڪڏھن واريءَ تي گسڻ يا حرارت ڏيڻ سان فيروزي جو رنگ نه ٿو بدلجي ته اھو پٿر اصلي سمجھيو ويندو آهي. ان کان علاوه حرارت ڏيڻ مهل فيروزي مان نڪرندڙ بُوءِ مان به اصل جي پرک ڪئي وڃي ٿي.
پاڪستان کان علاوه ھندستان، نيپال، تبت، افغانستان، چين، ايران، روس، فلسطين، جرمني، توڙي آمريڪا ۾ فيروزي جا وڏا ذخيرا موجود آھن. شاھ لطيف، ’سُر ڪاموڏ‘ جي وائي ۾ ’فيروزي‘ جو ذڪر ھيٺئين ريت ڪيو آھي:

فيروزو جو ذڪر  (شيخ، ٻانھون خان، (2012ع) ’شاھ جو رسالو‘، جلد ٽِئو، سُر  ٽيون، وائي پهرئين، ص: 541) ۾ ٿيل آھي .

ڪائو: 
’ڪائو‘، جنهن کي عام طور تي ’شيشو‘ چيو ويندو آهي. جڏهن ته، انگريزيءَ ۾ هن کي Glass’‘ چيو ويندو آهي. انساني تاريخ ۾ شيشي جو استعمال پٿر واري زماني کان جاري آهي. اُن زماني ۾ شيشو ڪنهن تيز ڌار کي ڪٽڻ لاءِ اوزار طور ڪتب آڻبو هو. دنيا ۾ سڀ کان پهريان عراق، شام، ۽ مصر ۾ شيشو دريافت ٿيو. انسائيڪلوپيڊيا سنڌيانا موجب: ”قديم آثارن مان ملندڙ شاهدين مطابق انسان جو ٺهيل پهريون شيشو اوڀر ميسوپوٽيما ۽ مصر ۾ 3500 (ق.م.) ۾ تيار ڪيو ويو ۽ شيشي جا پهريان ٿانوَ اٽڪل 1500 (ق.م.) ۾ مصر ۽ ميسوپوٽيما ۾ ٺاهيا ويا“(سنڌيانا،2017 ص: 334)
ڪائو، چوني، سوڊا ۽ واريءَ جي ملاوٽ سان ٺهي ٿو. جن کي 1000 کان 2500 سينٽي گريڊ جي گرمي پد تي رجھايو ويندو آهي. ڪائي ۾ استعمال ٿيندڙ بنيادي عنصر بجري (سليڪون ڊائي اڪسائيڊ)، دهوبي سوڊا ۽ چُن (ڪيلشيم آڪسائڊ) شامل ڪيا ويندا آهن. انهن ڌاتن کي مشين ۾ گڏائي ان ۾ پراڻن شيشن جي ٽڪرن کي شامل ڪيو ويندو آهي. ان عمل کان پوءِ بٺيءَ ۾ 800 کان 2500 گرمي پد تي رجھايو ويندو آهي. جنهن سبب اهي سڀ ڌاتو پاڻياٺ جي صورت اختيار ڪندا آهن. ان پاڻياٺ کي ڌار ڌار سانچن ۾ ٿڌو ڪيو ويندو آهي، ان کان پوءِ شيشو تيار ٿيندو آهي. شيشي جا ڪيترائي قسم ٿين ٿا. جن ۾ مکيه Fused quartz, Liquid glass, ۽ Corbonia آهن.
جديد دور ۾ شيشي جي صنعت ۾ تيزيءَ سان واڌارو ٿيو آهي. پاڪستان سميت دنيا جي ڪيترين ئي ملڪن ۾ شيشي جي صنعت تمام گهڻي ترقي ڪئي آهي. اڄوڪي دور ۾ شيشي جي گهرج وڌي ويئي آهي. شيشو مختلف شين ۾ استعمال ٿئي ٿو، جهڙوڪ : ٿرماميٽر،  بلب، ڪمپوٽر، ٽي وي،  موبائيل جي اسڪرين، ڏسڻ پسڻ جي اوزارن، عينڪ، چوڙين، در دروازن، ۽ ٿانون ، ڪوپ ۽ گلاسن، ٿرماس، ۽ موٽر ڪارين ٺاهڻ ۾ پڻ شيشو جو استعمال ڪيو ويندو آهي.
زيورن ۾ جڙڻ لاءِ موتين يا قيمتي پٿرن بدران مصنوعي طور ڪائي يا شيشي جو استعمال ڪيو ويندو آهي، جنهن جي چمڪ اکين کيرو ڪري، اصل موتين ۽ ماڻڪن کان وڌيڪ ڪشش ڪري سگھي ٿي. ان حقيقت کي شاهه لطيف تمثيلي انداز ۾ هن بيت ۾ استعمال ڪيو آهي:

ڪائو جو ذڪر (شاهواڻي، غلام محمد،(2005ع)،’شاهه جو رسالو‘، سُر سريراڳ، داستان پهريون، بيت 7،ص:154) ۾ ٿيل آھي.

گڏون:
گڏون هڪ ڪچي ڌاتو جو نالو آهي، جيڪا ٻين ڌاتن جهڙوڪ، سون ۽ چانديءَ کان گھٽ درجي جي ڌاتو آهي، جڏهن ته گڏيل ڌاتن کي پڻ ’گڏون‘ چيو وڃي ٿو.
هن ڌاتو مان اڪثر گھريلو استعمال ۾ ايندڙ ٿانوَ ٺاهيا وڃن ٿا. محمد صديق مسافر پنهنجي ڪتاب ’سُر سريراڳ‘ ۾ لفظ ’گڏون‘ جي معنيٰ، ’پِتل جو لوٽو، مَٺُ ۽ ڪچرو‘ ڄاڻائي آهي، جڏهن ته ڊاڪٽر نبي بخش خان بلوچ، ’جامع سنڌي لغات‘ ۾، ’گڏون‘ بابت هن ريت لکي ٿو: ”ڪنهن به ڌاتوءَ جو ننڍو لوٽو، کير ماپڻ جو ٿانو، ڪُپو، ڪَرسيو، ڪلسو، جامُ، پيالو، آبخورو، مَٺُ، ڪِچرو، ڪوڙي ڌاتو، ڦيٺُ، کوٽ.“(بلوچ، 1988ع، ص:2298)
شاهه لطيف، سُر سريراڳ ۾، لفظ ’گڏون‘ هن ريت ڪتب آندو آهي
گڏون جو ذڪر(شاهواڻي، غلام محمد، (2005ع)، ’شاهه جو رسالو‘، سُر سريراڳ، داستان چوٿون، بيت 11، ص:175) ۾ ٿيل آھي .

لوهه:
لوهه هڪ ڌاتو آهي، لوهه کي انگريزي ۾ (Iron) ڪوٺيو ويندو آهي. هي هڪ اهڙو ڌاتو آهي، جيڪو زمين ۾ موجود ٻين ڌاتن جي ڀيٽ ۾  تمام گهڻي مقدار ۾ ملي ٿو، تنهن ڪري لوهه،  ٻين ڌاتن جي ڀيٽ ۾ سستو پڻ آهي. لوهه 3500 ق.م هٿ آيو هو. انساني تاريخ ۾ لوهه جو سڀ کان پهريان استعمال زرعي اوزارن لاءِ ڪيو ويو، جنهن کان پوءِ لوهه جا هٿيار، ڀالا، تير، ڪمان وغيره  ٺاهيا ويا. 
لوهه جو ذڪر (شاهواڻي، غلام محمد،(2005ع)،’شاهه جو رسالو‘، سُر پرڀاتي، داستان پهريون، بيت 25،ص: 823) ٿيل آھي .

ياقوت/لعل:
ياقوت، ھڪ نهايت ئي خوبصورت ۽ قيمتي پٿر آھي، جيڪو جبلن مان لڀندو آهي. ان پٿر کي سنڌي ۽ اُردو ۾ ’لعل‘، ھنديءَ ۾ ’مانت‘، سنسڪرت ۾ ’پرمراگ‘، فارسيءَ ۾ ’ياقوت‘ ۽ انگريزيءَ ۾ ’Ruby‘ چيو وڃي ٿو. ڊاڪٽر نبي بخش خان بلوچ ’جامع سنڌي لُغات‘ ۾ لعل لفظ جي معنيٰ ڄاڻائيندي لکي ٿو:”ڳاڙھو - رتڙو -سُرخ - رَتَل يا رتو. ڳاڙھي جواھرات جو ھڪ قسم - ڳاڙي رنگ جو قيمتي پٿر - ياقوت - رُمانِي - ماڻِڪُ-موتي.“( بلوچ، 2007ع، ص:182)  ياقوت پٿر جي قسمن ۾ اتلسي، گلگو، ابنوسي، ھيرو، مغربي ياقوت، مشرقي ياقوت، ۽ بيلس ياقوت شامل آھن، پر جوھرين  ياقوت جا چار قسم ڄاڻايا آھن، جن ۾ ھڪ لارگو، جيڪو گھَري ڳاڙهي رنگ جو ھوندوآھي. ٻيو ڳاڙهو تاڙي، ھي وري گھَري ڳاڙهي مان زردي مائل ڏيک ڏيندڙ آھي. ٽيون ڳاڙهو لموني، ھي زردي مائل ٿورو ڳاڙھو ھوندو آھي. چوٿون ڳاڙهو خودي، ھي گلابي رنگ جو ھوندو آھي، پر سڀني کان وڌيڪ ڪشش رکندڙ ياقوت، ڏاڙھونءَ جي داڻن جيان ڳاڙهي رنگ جو چمڪندڙ ھوندو آھي. 
ياقوت، ٻين پٿرن جي ڀيٽ ۾ ڪافي مهانگو پٿر آهي، جنهن کي مختلف زيورن ۽ هار سينگار جي لاءِ ٺاهيل شين ۾ استعمال ڪيو ويندو آهي، خاص ڪري جوڳي فقير پنهنجن ڪنٺن ۾ هن پٿر کي گهڻو استعمال ڪندا آهن. پاڪستان ۾ ڪشمير ۽ گلگت جي علائقن ۾ ياقوت جو پٿر ملي ٿو، جڏھن ته عالمي سطح تي برما، آمريڪا، افغانستان، ڀارت، ۽ سريلنڪا ياقوت جي پيداوار ۾ مشهور ملڪ آھن.  واپار جي لحاظ کان قديم رومي ياقوت جو واپار ڪندا ھئا. مختلف قسمن جي بيمارين ۽ مصيبتن کان بچاءُ لاءِ، ماڻھو ھن پٿر جون مُنڊيون، ھار ۽  واليون ٺاهرائيندا آھن. قرآن شريف ۾ ’ياقوت‘ جو ذڪر هجڻ سبب، ان پٿر کي نهايت فضيلت وارو سمجھيو ويندو آهي.

ياقوت/لعل جو ذڪرن(شاھواڻي، غلام محمد، 2005ع، ’ شاھه جو رسالو‘، سُر رامڪلي، داستان پهريون، بيت 7، ص: 779) ۾ ٿيل  آھي.
 
 
 

شاههجي رسالي جا  ڪردار
 
شاهه جو رسالو
(ڪردار، لوڪ داستان، ماڳ ۽ مڪان )

شاهه جي رسالي جا ڪردار:

ابڙو  اگهام:
سُر بلاول ۾ شاهه لطيف ڪيترن ئي سخين جي سخاوت جي واکاڻ ڪئي آهي. اهڙن سخين ۽ ڏاتارن ۾، ٿر جي پارڪر واري علائقي جي ’ڄام ابڙي‘ جو ذڪر به آهي. جيڪو سماٽ قبيلي جي ’دل‘ شاخ جي ’اگهام‘ نُک مان هو.
’ابڙي اگهام‘ جي رهائش، پارڪر جي چوٽاڻ پٽ ۾ هئي. انهيءَ سڄي تر ۾ مندائتا مينهن پيا وسندا هئا، تنهن ڪري پارڪر جو پٽ، آسودگي ۽ خوشحاليءَ جي لحاظ کان مشهور هو. انهيءَ زماني ۾ سخاوت ئي شاهوڪاريءَ جي علامت هئي. سخي ۽ ڏاتار، سائلن ۽ گهرجائن، توڙي چارڻن، ڀٽن، ڀانن ۽ منگتن جي صدائن ۽ سَينن کي پورو ڪندا هئا.
’ڄام ابڙي اگهام‘ جي عادت هوندي هئي ته هُو، پنهنجي ايراضي ۽ آس پاس جي پٽ ۾ واٽ ويندڙن ۽ مسافرن جي سارَ لهندو هو ته جيئن انهن مان ڪو بُکيو اُڃيو نه رهجي وڃي. انهيءَ ڪري هن جي طرفان خاص عملدار مقرر هئا، جيڪي کاڌي پيتي جون ضروري شيون کڻي، رستن جي مکيه هنڌن تي بيٺا هوندا هئا. جيڪڏهن کين ڪو مسافر، يا واٽ ويندڙ بُکيو ۽ اُڃيو ملندو هو، ته ان کي کاڌو پاڻي ڏيندا هئا. مطلب ته ڄام ابڙو اگهام اهڙو سخي ۽ ڏاتار هو، جنهن کي پارڪر جا ماڻهو هر وقت ياد ڪندا هئا ۽ جيڪو غريب ۽ مسڪين ماڻهو سندس اَجھي ۾ هوندو هو، تنهن کي کاڌي پيتي ۽ اجھي جو ڪوبه اُلڪو ڪونه هوندو هو. 
شاهه لطيف ، سنڌ جي مشهور ڏهن ڏاتارن مان ’ڄام سپڙ ٻيلي ڌڻي‘ ۽ ’ڄام جکري اوڍاڻيءَ‘ سان گڏ، ’ڄام ابڙي اگهام‘ جي سخاوت جي پڻ واکاڻ ڪئي آهي:
ابڙو  اگهام جو ذڪر (شاهواڻي، غلام محمد، (2005ع)، ’شاهه جو رسالو‘، سُر بلاول، داستان 1، بيت 17، ص: 897) ۾ ٿيل آھي .

ابڙو جوڻيجو:
’ابڙو جوڻيجو‘، سُر بلاول جو هڪ ڪردار آهي. ’دودي چنيسر‘ واري قصي ۾ سامُن جي حوالي سان اها ڳالهه مشهور آهي ته، سامُون، ’ابڙي سمي‘ کان اڳ، ’ابڙي جوڻيجي‘ وٽ پهتيون هيون، جنهن سامون نه جھليون ۽ کين پناهه ڏيڻ کان انڪار ڪري ڇڏيائين. شاهه لطيف  فرمايو آهي ته:
ابڙو جوڻيجو جو ذڪر  (شيخ، ٻانهون خان، (2012ع)، ’شاهه جو رسالو‘، جلد ٽئو، سُر بلاول، داستان 1، بيت 18، ص: 172) ۾ ٿيل آ ھي.

ابڙو سمو:
ابڙو سمو، شاهه لطيف جي ’سُر بلاول‘ جو هڪ مکيه سورهيه ڪردار آهي. ابڙو، ڪڇ جي سمن سردارن مان هو، جنهن بابت مشهور آهي ته، هن دودي ۽ چنيسر جي ڀيڻ، ٻاگهل ٻائيءَ سميت سَت سومريون سام جھليون هيون ۽ انهن سامُن خاطر پاڻ، پنهنجي ڪٽنب جي جوان مردن سميت، جنگ جي ميدان ۾ سر ڏنائين.
ابڙي سمي جي حسب نسب بابت، مختلف روايتون ملن ٿيون. ’تاريخ طاهريءَ‘ موجب، ابڙو، ابڙاڻي سمو هو، جنهن ڏانهن سامُون موڪليون ويون هيون.
ڊاڪٽر نبي بخش خان بلوچ، پنهنجي ڪتاب، ’سومرن جو دؤر‘ ۾ لکي ٿو: ”اڪثر روايتن ۾ ابڙي کي جيتوڻيڪ ’سمون‘ سڏيو ويو آهي، مگر ڳچ روايتون اهڙيون پڻ آهن، جن ۾ ابڙي کي ’جاڙيجو‘ ڪوٺيو ويو آهي.“(بلوچ، 1980ع، ص: 89)
سمن جي نسب نامي جي حوالي سان ڊاڪٽر بلوچ لکي ٿو: ”ابڙو پٽ ابڙي جو ۽ اهو پٽ ’جيهي‘ جو. پوءِ اڳتي پُري هن طرح ته: جيهو پٽ گجڻ پٽ رتو پٽ رائڌڻ پٽ لاکو پٽ ساند پٽ پلي.“(بلوچ، 1980ع، ص: 92)
بدر ابڙو، گجراتي ٻوليءَ جي ڪتاب، ’دوداني چنيسر‘ جي حوالي سان لکي ٿو ته، ابڙو، سنڌي ڪئلينڊر، سنبت 1331 مطابق 1274ع ۾ ڄائو هو. سندس زال جو نالو سناپا ديوي هو، جيڪا اَمرڪوٽ جي سوڍا گهراڻي جي راجڪماري هئي.
’ابڙي سمي‘ بابت، معمور يوسفاڻي لکي ٿو: ”ابڙو اڙٻنگ، دودي سومري جو همعصر هو. ان ڪري هن جو دؤر، تيرهين صديءَ جي آخر ۽ چوڏهين صديءَ جي شروعات ٿي سگهي ٿو. دودي ۽ علاؤالدين جي جنگ 1313ع ۾ لڳي هئي.“(سنڌي، حميد، (مرتب)، 1992ع، ص: 73)
بدر ابڙي جي تحقيق موجب، ’ابڙي سمي‘ جو دؤر 1301-1300ع جو دور چئي سگهجي ٿو. ابڙي سمي جي سرداري يا حڪومت ڪهڙن علائقن ۾ هئي، ان بابت به مختلف روايتون آهن.
ڊاڪٽر نبي بخش خان بلوچ لکي ٿو: ”جدا جدا روايتن ۾ کيس هالار ڌڻي، ڪاڇي جو ڌڻي، گولائي ڌڻي، ڪُنڊ جو ڪلاه (ٽوپي)، جوڻاچا سردار، ڀٽ ڌڻي ۽ ڪڇ ڌڻي سڏيو ويو آهي. ابڙي جي سرداري يا حڪومت واري حد جي لحاظ سان اهي نالا ڪنهن حد تائين مناسبت رکن ٿا.“(بلوچ، 1980ع، ص: 83)
’ابڙي سمي‘ جي حڪومت جو مرڪزي ڀاڱو، ’ڪڇ‘ جو اهو علائقو هو، جيڪو هن وقت ’ابڙاسيو‘ يا ’گرڙيو – ابڙاسيو‘ سڏجي ٿو. ’ابڙاسيو‘، ٻنيءَ واري علائقي کان اولهه طرف ۽ عربي سمنڊ جي اوڀر طرف ڪناري سان لڳولڳ آهي. عام خيال اهو آهي ته، ’ابڙي‘ جي نالي پويان ان کي ’ابڙاسيو‘ سڏيو وڃي ٿو.
’ابڙاسي‘ يا ’گرڙيو-ابڙاسيو‘ واري علائقي کي معموريوسفاڻي موجوده جاتي تعلقي جو هيٺيون حصو ۽ اڳتي، ’ڪڇ‘ وارو علائقو ڄاڻائي ٿو. انسائيڪلوپيڊيا سنڌيانا موجب: ”’ڪڇ‘ ۾ هڪ جبل جو نالو، ’ابڙاسي جو جبل‘ چون ٿا. اُتي اڄ تائين هڪ ميلو لڳندو آهي، جنهن کي ’سومرين جو ميلو‘ چوندا آهن.
ابڙو سمو جو ذڪر (شاهواڻي، غلام محمد، (2005ع)، ’شاهه جو رسالو‘، سُر بلاول، داستان 1، بيت 18، ص: 897)  ۾ ٿيل آھي .

انيراءِ:
انيراءِ، شاهه لطيف جي سُر سورٺ ۽ مشهور داستان، ’سورٺ راءِ ڏياچ‘ جو ڪردار آهي. ڊاڪٽر نبي بخش خان بلوچ جي سهيڙيل ڪتاب، ’سورٺ راءِ ڏياچ‘ ۾ ڏنل هڪ روايت موجب، انيراءِ، اجمير جو حاڪم هو. جھونا ڳڙهه جي حاڪم، راءِ ڏياچ جي راڄ ۾ رهندڙ رتني ڪنڀار جي ساڻس دوستي هئي، جنهن سورٺ کي نپائي وڏو ڪيو هو. رتني ڪنڀار، سورٺ جو مڱڻو، انيراءِ سان ڪيو هو، پر جڏهن راءِ ڏياچ کي خبر پئي ته سندس راڄ جي ڇوڪري، انيراءِ سان ٿي پرڻجي ته زوريءَ سورٺ کي کڻائي ساڻس شادي ڪيائين، جنهن ڪري وير وٺڻ لاءِ انيراءِ، راءِ ڏياچ جي قلعي (جيڪو گرنار جبل جي چوٽيءَ تي هو) تي ڪاهه ڪئي، پر کيس ناڪامي ملي. انهيءَ کان پوءِ، راءِ ڏياچ جي سِر آڻڻ لاءِ انعام جو اعلان ڪيائين ته، جيڪو راءِ ڏياچ جي سِسي وڍي آڻيندو، تنهن کي سونن سِڪن سان ڀريل ٿالهه ڏنو ويندو. جنهن بعد ٻيجل، راءِ ڏياچ جي سر لاءِ گرنار پهتو هو.
انيراءِ جو ذڪر (شاهواڻي، غلام محمد، (2005ع)، ’شاهه جو رسالو‘، سُر سورٺ، داستان 3، بيت 10، ص: 650) ٿيل آھي.

اوڏڻ:

اوڏڻ، شاهه لطيف جي ’سُر ڏهر‘ جو ڪردار آهي. روايتن مطابق، لاکي ڦلاڻيءَ، اوڏڻ سان ٻي شادي ڪئي هئي.
ڊاڪٽر نبي بخش خان بلوچ جي سهيڙيل، لوڪ ادب واري ڪتاب ۾، اوڏڻ بابت، جيڪا ڄاڻ ملي ٿي، تنهن مطابق لاکي ڦلاڻيءَ، ڪيراڪوٽ جي وڌيڪ مضبوطي ۽ اڏاوت لاءِ اوڏن جا راڄ گهرايا. ڪوٽ جي اڏاوت دوران، کيس بيلي نالي اوڏ جي ڌيءَ وڻي وئي، جنهن جو نالو جسما هو. لاکي ڦلاڻيءَ ساڻس شادي ڪئي. لاکي ڦلاڻي، ڪيراڪوٽ لڳ عوام لاءِ ٻه تلاءَ به ٺهرايا هئا، 1. سَــرِ لاکـا راءِ، 2. سَـرِ بـيلي راءِ. هڪ پنهنجي نالي لاکاراءِتلاءُ ۽ ٻئي جو نالو جسما اوڏڻ جي پيءُ بيلي جي نالي تي، ’بيلي راءِ تلاءُ‘ رکيو هئائين.
اوڏڻ جو ذڪر (شاهواڻي، غلام محمد، (2005ع)، ’شاهه جو رسالو‘، سُر ڏهر، داستان 4، بيت 48، ص: 889) ۾ ٿيل آھي .

بروو:
شاهه لطيف جي رسالي جو ’سُر بروو سنڌي‘، فقط ٽن داستانن تي ٻڌل آهي، جنهن ۾ شاهه لطيف  موجب، دِل کي لڳل عشق جو ڪو بيان ٿي نه ٿو سگهي. محبوب، صورت ۽ سيرت ۾ ڪمال آهي ۽ ڀلارو به اهو هڪ ئي آهي. اهڙو محبوب جيڪڏهن عاشق ڏانهن سنئون سڌو نهاري ته سندس وڏو ڀاڳ چئبو. اهڙو محبوب، جنهن جا ’نيڻ سقيلا آهن ۽ ’ڀرون ڀالا‘ آهن. اهڙي محبوب جي باري ۾ هڪڙو عجيب قسم جو داستان، سنڌ جي ٿر واري علائقي سان تعلق رکي ٿو، پر ان داستان جي الائي ڇو سنڌ ۾ شاهه لطيف جي ڳايل قصن ۽ ڪهاڻين جيان مشهوري ٿي نه سگهي آهي، جنهن جو تعلق ٻن ڪردارن سان آهي.
معمور يوسفاڻيءَ جي لکت موجب، اهي ٻئي ڪردار يعني، ’بروو‘ عاشق مرد ۽ ’رِپ‘  شهزاديءَ جا آهن. ’بروو‘ راجا هو، پر سندس راجڌاني تمام ننڍي علائقي تي ٻڌل هئي، جڏهن ته، ’رِپ‘ جو پيءُ ’ڪلياڻ‘، ’بروي‘ جي ڀيٽ ۾ وڏو راجا ۽ هڪ وڏي پکڙيل راجڌانيءَ تي راڄ ڪندڙ هو، جنهن کي هينئر به، ’بروڙ‘ سڏيو وڃي ٿو ۽ ’رِپ‘ جي رهائش ’ڳاڙهي ڀڙي‘ واري جاءِ تي هئي، جن جا آثار اڄ به موجود آهن. معمور يوسفاڻيءَ چواڻي ته، ’رِپ‘ پنهنجي دؤر جي بيحد حسين عورت هئي، جنهن جي حُسن جي هاڪ ٻُڌي، ’بروو‘ بنا ڏسڻ جي پرپُٺ مٿس عاشق ٿي پيو هو.

بروو جو ذڪر (شاهواڻي، غلام محمد، (2005ع)، ’شاهه جو رسالو‘، سُر بروو سنڌي، داستان 2، بيت 2، ص: 767) ۾ ٿيل آھي.


ٻيجل:
’ٻيجل‘، شاهه لطيف جي ’سُر سورٺ‘۽ مشهور لوڪ داستان، ’سورٺ راءِ ڏياچ‘ جو اهم ڪردار آهي. ڊاڪٽر نبي بخش خان بلوچ جي ڪتاب ’سورٺ راءِ ڏياچ‘ ۾ ٻيجل بابت، جيڪا روايت ڏنل آهي، انهيءَ موجب ٻيجل، جھوناڳڙهه جي حاڪم راءِ ڏياچ جي ڀيڻ جو پُٽ هو، جيڪو کيس سِڪي پني ڄائو هو. سندس ڄمڻ کان اڳ ئي هڪ فقير اها اڳڪٿي ڪئي هئي ته، ’اهو ٻار وڏو ٿي راءِ ڏياچ جو سِر ڪپيندو‘، جنهن ڪري سندس ماءُ کيس ڄمندي ئي صندوق ۾ وجھي درياهه ۾ لوڙهي ڇڏيو هو، پوءِ ٿيو ايئن جو صندوق وڃي انيراءِ جي بادشاهي (اجمير) ۾ چارڻن جي هڪ ڳوٺ ۾ نڪتي ۽ درياهه تي هڪ چارڻ، زال مڙس جي هٿ لڳي، جن کيس نپائي وڏو ڪيو ۽ سندس نالو ’ٻيجل‘ رکيائون. وڏو ٿي ’ٻيجل‘ به چارڻ ٿيو.

ٿانور/ٿاور ڀٽي:
’ٿانور‘، شاهه لطيف جي سُر سارنگ جو هڪ ڪردار آهي. معمور يوسفاڻي، پنهنجي ڪتاب، ’ست سورهيه ڏهه ڏاتار‘ ۾، ’ٿانور‘ کي ’ٿانور ڀٽي‘ لکيو آهي. سندس لکڻ موجب، قديم دؤر ۾، ٿرپارڪر ضلعي جي ’ڪلات‘، ’بڊام‘ ۽ ’سامروٽيءَ‘ واري ايراضي، ٿانور ڀٽيءَ جي راڄ ڌاني هئي، جيڪو سخاوت ۽ مهمان نوازيءَ جي ڪري نهايت مشهور هو. هن جي گاديءَ واري شهر جو نالو ’گوندي‘ هو، جيڪو ’ٿانور‘ جي سخاوت ۾ گنج لٽائڻ جي ڪري ’گنج گوندي‘ سڏجڻ لڳو، جنهن جو ذڪر سُر سارنگ ۾ شاهه لطيف به ڪيو آهي:
ٿانور/ٿاور ڀٽي جو ذڪر (شاهواڻي، غلام محمد، (2005ع)، ’شاهه جو رسالو‘، سُر سارنگ، داستان 1، بيت 23، ص: 688) ۾ ٿيل آ ھي.

پُنرو بڊاماڻي/بڊاماڻي پُنرو:
’پونرو بڊاماڻي‘، شاهه لطيف جي ’سُر ڏهر‘ جو هڪ ڪردار آهي. پُنري جي باري ۾ مختلف محققن جي تحقيق ٿيل آهي. انهن مان سڀني کان آڳاٽي تحقيق، ڊاڪٽر نبي بخش خان بلوچ جي آهي. ڊاڪٽر بلوچ موجب، هي سورهيه سمن جي آخري دؤر ۾، ’ڪنڌي‘ يعني سنڌ ۽ ڪڇ جي سرحد وٽ، ’ڪاڇي‘ واري حصي جو سردار هو. جنهن ڀيڻيءَ تي رهندو هو، ان جو نالو ’بڊام‘ هو. سورهيه وير ۽ وڏو هاڻوُ هو. پري پري جا مال هڻي ايندو هو، سدائين سوڀارو ٿي موٽندو هو. آسپاس جي سردارن ۾ سندس وڏو ڌاڪو ويٺل هو، جڏهن لوڙهه هڻڻ لاءِ چڙهندو هو ته ماڻهو پنهنجا ماڳ ڇڏي ويندا هئا.
ان سلسلي ۾ معمور يوسفاڻيءَ، پنهنجي مقالي، ’سُرڏاهر جو مطالعو‘ ۾ پيرائتي انداز ۾ سندس ڪردار تي روشني وڌي آهي، جنهن موجب، ”پونرو ولد بڊام چنو، مشهور پهلوان ۽ سورهيه سردار هو. هو سنڌ جي ستن سورهين ۾ پهريون سورهيه سردار آهي. هن جي دور ۾ ڪنهن به هاڻوءَ کي همت ڪانه ٿي جو هن جي علائقي يا آسپاس جي علائقن مان ڌڻ ڪاهي يا وڳ هڻي وڃي.“(شوق، (مرتب)، 1989ع، ص: 61)

پُنهون:
سنڌ جي مشهور لوڪ داستان، ’سسئي پُنهونءَ‘ جو مرد ڪردار ’پُنهون‘، عام روايتن موجب، ڪيچ مڪران جي حاڪم، ’آريءَ ڄام‘ جو پٽ هو. ’تحفة الڪرام‘ ۾، پڻ پنهونءَ بابت، فقط ايتري ئي ڄاڻ ڏنل آهي. جڏهن ته پنهونءَ جي حسب نسب بابت، ڊاڪٽر نبي بخش خان بلوچ لکي ٿو: ”انهيءَ زماني ۾ ڪيچ مڪران جو سردار، ’آري ڄام‘ نالي بلوچن جي ’هوت‘ قبيلي مان هو. کيس پنج پٽ هئا: هوتو، نوتو، ٻانهون، چنرو ۽ پنهون. پنهون سڀني ڀائرن ۾ ننڍو، حسن - وند ۽ عقل وارو هو. انهيءَ ڪري پنهنجي جيئري ئي کيس پڳ ٻڌايئين، ڇاڪاڻ ته ٻئي ڪنهن پٽ ۾ حڪومت هلائڻ جي مڻيا ڪانه هئي.“(بلوچ، 1976ع، ص: 4)
اڳتي هلي، ڊاڪٽر بلوچ آڳاٽين ڳاهن جي حوالي سان لکي ٿو: ”چون ٿا ته ’آري ڄام‘، ’جت‘ ذات جي هوت پاڙي مان، ڪيچ ملڪ جو بادشاهه هو، پُٽ گهڻيئي هئس، پر پڳ ٻڌايائين ننڍي پٽ ’پنهونءَ‘ کي، جيڪو سڀني ۾ موچارو ۽ همت وارو هو.“(بلوچ، 1976ع، ص: 56)
ان ڏس ۾ بدر ابڙو لکي ٿو: ”هوت، مير جلال جو وڏو فرزند هو. (ڪن ڪتابن ۾ ننڍو پٽ لکيو ويو آهي) مير جلال جي وفات کان پوءِ، هوت تخت تي ويٺو. هن جا ڀائر رند ۽ لاشار هئا. پيءُ جي وفات کان پوءِ، مير رند، ڪورائي، ميرجاتن، بمپور ڏانهن ۽ مير لاشار ايراني بلوچستان ڏانهن هليو ويو. هوت جي وفات کان  پوءِ ڪيچ جي تخت تي عالي ويٺو. پنهون مير عاليءَ جو اولاد هو.“(ابڙو، بدر، 2000ع، ص: 318)
روايت آهي ته، پنهون جڏهن جوان ٿيو ته ڀنڀور جي ناريءَ سسئيءَ تي عاشق ٿي پيو. سسئي به مٿس موهجي وئي هئي. سسئيءَ جي عشق ۾ پنهونءَ سندس پيءُ وٽ ڌوٻي هجڻ جي ثابتي ڏيڻ لاءِ ماڻهن جا ڪپڙا به ڌوتا. نيٺ سسئيءَ جي پيءُ کي ريجهائي، سسئيءَ سان شادي ڪيائين ۽ ڪيچ وساري، ڀنڀور وسايائين. آريءَ، پنهنجي ٻين پٽن، کي پنهونءَ کي واپس وٺي اچڻ لاءِ ڀنڀور موڪليو ۽ سندس ڀائر کيس نشو پياري، سسئيءَ کي ستل ڇڏي، واپس ڪيچ وٺي ويا، پر پنهون، هوش سنڀالي ڀائرن کان پاڻ ڇڏائي، ڀنڀور ڏانهن موٽيو. واٽ تي اِيل پنهوار کي سسئيءَ جي قبر تي ڏٺائين. جڏهن خبر پيس ته اها سسئيءَ جي ئي قبر آهي، ته الله در، وڇڙيل ملائڻ لاءِ دعا گهريائين. سسئيءَ جي قبر ڦاٽي پئي ۽ پنهون به انهيءَ قبر ۾ گهڙي پيو ۽ هميشه لاءِ سسئيءَ سان هڪ ٿي ويو. شاهه جو رسالو سهيڙيندڙ اٽڪل سڀني ليکڪن وٽ اسان کي ساڳيون شاهديون ملن ٿيون.
شاهه لطيف جي سسئي پنهونءَ جي پنجن ئي سُرن ۾، پنهونءَ جو ڪردار محبوب جي حيثيت رکي ٿو. شاهه لطيف جي شاعريءَ ۾ سسئي طالب آهي، ته پنهون سندس مطلوب، جنهن کي ڳولهڻ لاءِ سسئيءَ گهڻائي ڪشالا ڪڍي ٿي.
پُنهون جو ذڪر (شاهواڻي، غلام محمد، (2005ع)، ’شاهه جو رسالو‘، سُر ديسي، داستان 4، بيت 16، ص: 394) ۾ ٿيل آھي.

جادم جکرو:
جادم جکرو، شاهه لطيف جي سُر بلاول جو ڪردار آهي. ڊاڪٽر بلوچ، پنهنجي ڪتاب، ’سومرن جو دؤر‘ ۾، ’جکري جاڙيجاڻيءَ‘ جو ذڪر ڪندي لکي ٿو: ”ابڙي جي مارجڻ تي عالادين بادشاهه ڀانيو ته هاڻي ٻيو ڪو مقابلي وارو ڪونهي، پر جڏهن جکري، جنگ جو طبل وڄايو ته عالادين فڪر ۾ پئجي ويو، ڇاڪاڻ ته وٽس سيڌو سامان کٽي ويو هو. انهيءَ ڪري صلح جي آڇ ڪيائين ۽ جکري کي چوائي موڪليائين ته:  سيڌو سامان کُٽي ويو آهي؛ يا وٿي ڏي ته سيڌو سامان گهرايون يا صلح ڪر، ڇو ته بي ثمري لشڪر سان وڙهندين ته اها تنهنجي سوڀ ڪانه چئبي. جکري چيو ته: ”جنگ ۾ گھاري نه وجھندس ۽ توکي وٿي به ڪونه ڏيندس، باقي جي تو وٽ سيڌو سامان ناهي ته آءٌ ٿو ڏيانءِ، پر تون جنگ جي سنبت ڪر ۽ ميدان ۾ آءُ. جکرو اهڙو دلير ۽ سُرهو ويري هو جو نه فقط عالادين جي لشڪر کي سيڌو سامان ۽ مانيون ڏنائين پر دارون جا دنگ کولي ڇڏيائين ۽ دشمنن کي به آل جال پياريائين.“(بلوچ، 1980ع، ص: 114-115)
ڊاڪٽر بلوچ وڌيڪ لکي ٿو: ”ايئن رات جو مهمانيون ۽ ڏينهن جو جنگيون ڪري، عالادين جو لشڪر ماري کٽايائين ۽ عالادين سان باقي اٺ ڄڻا وڃي بچيا جو جکرو ماريو.“(بلوچ، 1980ع، ص: 116) فقير ڀنڀري جي روايت ۾، جکري کي ’جکرو هوٿياڻي‘ به سڏيو ويو آهي. جڏهن ته ڪريم بخش مهر جي روايت ۾، کيس ’جکرو جاڙيجاڻي‘ چيو ويو آهي. انهن ٻنهي روايتن ۾ بيت ساڳيا آهن، جيڪي جادم جکري بابت، ’شاهه جي رسالي‘ ۾ ڏنل آهن.
 جادم جکرو جو ذڪر (بلوچ، نبي بخش خان، ڊاڪٽر، (2009ع)، ’شاهه جو رسالو‘، سُر بلاول، داستان 1، بيت 22، ص: 142) ۾ ٿيل آھي.

جَسوڌَڻُ:
’جسوڌڻ‘، شاهه لطيف جي ’سُر ڏهر‘ جو هڪ ڪردار آهي. جسوڌڻ کي ڪن ليکڪن ڄام جسوڌڻ مهراڻو، ڪن جسوڌڻ راءِ ۽ ڪن وري جسوڌڻ آڳڙيو ڪوٺيو آهي.
بدر ابڙو، پنهنجي ڪتاب، ’سنڌ جو شاهه‘ ۾ لکي ٿو: ”جسوڌڻ، ڏهر واري علائقي جو حاڪم هو جنهن جو سڄو نالو ڄام جسوڌڻ مهراڻو هو. هن جي حڪومت واري علائقي ۾ ماڃر کان هيٺيون علائقو بدين، ٿرپارڪر، رڻ ڪڇ ۽ رڻ جي ڪنڌي شامل هئا.“(ابڙو، بدر، 2000ع، ص: 229)
ڪتاب ’سُر ڏهر‘ ۾، محمد حسين ڪاشف، پنهنجي مقالي ’کرا ويڻ کنگار کي...‘ ۾ لکي ٿو: ”هن سُر ۾ اسان کي جسودڻ آگري جو ذڪر ملي ٿو، جيڪو ڪنهن زماني ۾ اڳڙي جي پَٽ جو وس وارو هو. جنهن جي شريڪ حيات ’مروبت‘ راڻي ته ڌيءَ ’نوري نماڻي‘ هئي. جڏهن سمي سردار هٿان جسودڻ راءُ مارجي ويو ته مان ڀري مروبت راڻي، نوري کي ساڻ ڪري اڳڙي ۽ پٽيهل ڍوري جي جھٻيرن، گندرن، ملاحن ۽ مهاڻن کي ساڻ ڪري وڃي ڪينجھر جي ڪنڌيءَ کي وسايو جتي سنڌ جي رومانوي تاريخ جي مشهور داستان ’نوري ڄام تماچي‘ وجود ورتو.“(شوق، (مرتب)، 1989ع، ص: 84)  
معمور يوسفاڻيءَ، پنهنجي مقالي ’سُر ڏاهر جو مطالعو‘ ۾ لکي ٿو: ”جسوڌڻ کي نرينو اولاد ڪونه هو. کيس فقط ٻه ڌيئرون، سهڻي ۽ سانجھي نالن سان هيون. جيڪي ڄام اُنڙ ولد سمي ولد راءِ راڌڻ جي پُٽن، ڄام هوٿي ۽ ڄام جکري جي نڪاح ۾ آيون.“(شوق، (مرتب)، 1989ع، ص: 21)
ڊاڪٽر محمد ابراهيم سنڌي، پنهنجي ڪتاب، ’شاهه لطيف  جي ڪلام ۾ مرد ڪردار‘ ۾ لکي ٿو: ”هي هڪ نيڪ حاڪم، جنهن جي زماني ۾ عام ماڻهو تمام گهڻو خوشحال هئا. سمي خاندان جو هي چشم چراغ، جنهن جو ڪردار ئي خوشحاليءَ وارو آهي. ڇاڪاڻ ته هن جي دؤر ۾ درياهه جي هڪڙي وڏي ڇاڙ وهندي هئي ۽ اهي ڇاڙون سندس علائقي کي سرسبز ۽ شاداب بنائينديون هيون. شاهه صاحب هن سر ۾ انهن وهڪرن ۽ ڇاڙن جو پڻ ذڪر ڪيو آهي.“(سنڌي، محمد ابراهيم،2011ع، ص: 184)
محمد حسين ڪاشف، ’جسوڌڻ آگري‘ بابت، پنهنجي مقالي، ’ڪنڌي ڪونئر ٽڙن‘ ۾ لکي ٿو: ”ڄام جسوتڻ (جسودڻ) پٽيهل جي ڪناري تي آڳڙي يا اڱري جي علائقي جو رهڻ وارو هو. پٽهيل جي شاخ، جهول تي اُنڙ جو ڪوٽ هو؛ ڄام اُنڙ وڏا حيلا هلايا ته جسوڌڻ راءُ سندس طرفدار ٿئي ڇاڪاڻ ته جسوڌڻ راءُ سومرن جو ساٿاري هو. جسوڌڻ راءُ جهڙي وفادار حاڪم سومرن کان ڦرڻ، ڦرجڻ جي برابر ٿي ليکيو.“(سنڌي، حميد، (مرتب)، 1988ع، ص: 34)

جَسوڌَڻُ جو ذڪر (بلوچ، نبي بخش خان، ڊاڪٽر، (2009ع)، ’شاهه جو رسالو‘ سُر ڏهر، داستان 2، بيت 8، ص: 163) ۾ ٿيل آھي.

جيسر(جيسو) ۽ جيسراڄ (جئسراج):
جيسو ۽ جيسراڄ، شاهه لطيف جي شاعريءَ جا ٻه اجتماعي ڪردار آهن، جن جو ذڪر اسان کي ’سُر ڏهر‘ ۾ ملي ٿو. لاکي ڦلاڻيءَ جي حوالي سان اسان کي جيڪي به روايتون ملن ٿيون، انهن ۾ ’جسي‘ ۽ ’جسراج‘ جو ذڪر، سندس دوستن جي حيثيت سان ٿيل آهي. مختلف روايتن ۾ اسان کي سندن نالن ۾ اختلاف ملي ٿو. ڪن روايتن ۾ ’جسو‘ ۽ ’جسراڄ‘، ڪن ۾ ’جيسو‘ ۽ جسراڄ، ته ڪٿي وري ’جيسر‘ ۽ ’جئسراج‘ بيان ٿيل آهي.


ڄام اُنڙ:
ڄام اُنڙ، شاهه لطيف جي سُر پرڀاتي (جاجڪاڻيءَ) جو سورمو آهي. ڄام اُنڙ، سمن سردارن مان هو. تحفة الڪرام مطابق ڄام اُنڙ ٻانڀيڻو، 752هه ۾ سمن جو سردار ٿيو. جڏهن ته حاشئي ۾ ڊاڪٽر بلوچ، ابنِ بطوطه جي حوالي سان لکي ٿو: ”ابن بطوطہ، ڄام اُنڙ کي سامري (سومرو) سڏيو آهي، جا سندس ڀل آهي. هو اصل سمو هو، پر سندس سرداريءَ بابت، سومرا پڻ متفق هئا.“(قانع، 1989ع، ص: 124)
ڊاڪٽر بلوچ، تحفة الڪرام جي حاشئي ۾ وڌيڪ لکي ٿو: ”ابنِ بطوطہ سنڌ ۾ 734هه ۾ آيو هو ۽ مَلڪ رتنِ جي ڪسجڻ جو واقعو سندس اچڻ کان ٿورو اڳ ٿي چڪو هو، تنهن ڪري ميرقانع جو ڄام اُنڙ جي تخت نشينيءَ جو سن 752هه لکڻ پڻ غلط آهي.“(قانع، 1989ع، ص: 124)
تحفة الڪرام موجب، ڄام اُنڙ ٽي سال ۽ ڇهه مهينا حڪومت ڪري گذاري ويو ۽ سندس موت کان پوءِ، سندس ڀاءُ ڄام جوڻو بن ٻانڀيڻو تخت تي ويٺو.
ڄام اُنڙ جو ذڪر (بلوچ، نبي بخش خان، ڊاڪٽر، (2009ع)، ’شاهه جو رسالو‘، سُر پرڀاتي، داستان 2، بيت 6، ص: 150) ۾ ٿيل آھي.

ڄام اوڍر سمو:
شاهه لطيف جي سُر بلاول ۾ جن سورهين ۽ سخين جو ذڪر آهي. تن مان هڪ ڄام اوڍر سمو به آهي. روايتون آهن ته جھڙي طرح دودي سان جنگ ڪرڻ کان پهرين ڪيترن ئي ننڍن وڏن سردارن، علاؤالدين جي فوج سان مختلف محاذن تي مهاڏو اٽڪايو. ساڳيءَ ريت ڪيترائي سورهيه، ڪڇ جي ڄام ابڙي سان علاؤالدين جي جنگ کان پهرين ميدان ۾ لٿا ۽ سِر ڏئي سرها ٿيا. اهڙن سورهيه سرويچن مان ڄام اوڍر پٽ اوڍو سمو به هڪ هو.

ڄام اوڍر سمو جو ذڪرڪ (شاهواڻي، غلام محمد، (2005ع)، ’شاهه جو رسالو‘، سُر بلاول، داستان 3، بيت 13، ص: 904) ۾ ٿيل آھي.

ڄام تماچي:
’ڄام تماچي‘، شاهه لطيف جي ’سُر ڪاموڏ‘ جو مکيه ڪردار آهي. سنڌ جو مشهور تاريخي ۽ عشقيه داستان، ’نوري ڄام تماچي‘ هڪ بادشاهه ۽ هڪ مهاڻيءَ جي عشق جو داستان آهي. هي هڪ نيم تاريخي داستان آهي. شاهه لطيف جي شاعريءَ ۾ هي اڪيلو جوڙو آهي، جنهن تي گهڻو ڪري سڀئي محقق، متفق آهن ته اهي ڪهڙي دؤر جا هئا؟ ڊاڪٽر نبي بخش خان بلوچ، پنهنجي ڪتاب، ’مشهور سنڌي قصا - عشقيه داستان 2‘ ۾، ڄام تماچيءَ بابت لکي ٿو: ”ڄام تماچي سنڌ جي سمن سلطانن مان هو ۽ ’فيروز الدين شاهه ڄام اُنڙ‘ جو پٽ هو. تاريخي مطالعي جي بناءِ تي ايئن معلوم ٿئي ٿو ته هن، ’رڪن الدين شاهه ڄام تماچي‘ جي لقب ۽ نالي سان پهريائين 1366ع کان 1375ع تائين، ’خيرالدين ڄام توڳاچي‘ سان گڏجي حڪومت ڪئي، ان بعد هو نظربند ٿي دهلي ويو ۽ سلطان فيروز شاهه جي وفات کان پوءِ، سنڌ ۾ موٽي آيو ۽ غالباً 1388ع کان وٺي 1392ع تائين، ٻيهر ’سلطان رڪنالدين شاه ڄام تماچي‘ جي لقب سان خودمختيار ٿي سنڌ ۾ حڪمراني ڪيائين.“(بلوچ، 1972ع، ص: 15) ڊاڪٽر بلوچ، ڄام تماچيءَ بابت، وڌيڪ ڄاڻائيندي لکي ٿو: ”ڄام تماچي هڪ بهادر ۽ همت وارو جوان هو، جنهن پنهنجي پيءُ، ڄام اُنڙ ۽ پنهنجي وڏي ڀاءُ، ڄام ٻانڀيڻي سان گڏجي، دهلي جي سلطانن کي شهه ڏئي، سنڌ ۾ سمن جي حڪومت قائم ڪئي هئي. پوءِ جڏهن سندس وڏو ڀاءُ ۽ پاڻ قيد ٿي دهليءَ ويا ته پويان سندس چاچو، ڄام جوڻو، سلطان فيروز شاهه جي حمايت سان سنڌ جو حاڪم بڻيو ۽ 1375ع کان 1388ع تائين حڪومت ڪيائين. سنڌ جا ماڻهو، ڄام جوڻي جي حڪومت مان خوش نه رهيا ۽ ملڪ جي عوام توڙي درويشن دعائون گهريون ته شال ڄام تماچي موٽي اچي، ٺٽي ۾ بادشاهي ڪري. شيخ حماد جماليءَ، دعا طور بيت چيو ته:
تحفة الڪرام ۾ ڄام تماچيءَ بابت، هن ريت ڄاڻ ڏنل آهي.’ڄام جوڻي‘ کان پوءِ، ’ڄام تماچيءَ پُٽ ڄام اُنڙ‘ تخت تي ويٺو. سلطان (علاؤالدين) جو لشڪر کيس اهل عيال سميت قيد ڪري، دهلي وٺي ويو. ڄام تماچيءَ جي حڪومت جي ٻئي دؤر بابت، تحفة الڪرام ۾ لکيل آهي: ”ڄام ڀنڀي کان پوءِ، سندس ڀاءُ ’ڄام تماچي‘ حڪمران ٿيو ۽ تيرهن سال آرام سان حڪومت ڪري گذاري ويو.“(قانع، 1989ع، ص: 128)
جڏهن ته، بدر ابڙو لکي ٿو: ”ڄام تماچي، سمن جي شروعاتي دور جي حاڪمن مان هڪ هو. سنـــــدس حڪـــومت، پهريون ڀيرو 1368ع کان 1370ع تائين ۽ ٻيو ڀيرو 1389ع کان 1392ع تائين برقرار رهي.“(ابڙو، بدر، 2000ع، ص: 290)
1368ع ۾ جڏهن ڄام تماچيءَ جي هٿ ۾ حڪومت جون واڳون آيون، تڏهن سندس راڄ پرامن هو، پر هن 1370ع ۾ دهلي سلطنت کان آزاديءَ جو اعلان ڪري ڇڏيو. 1370ع ۾ کيس ڄام جوڻي حڪومت تان هٽائي، سندس پُٽ صلاحالدين سميت قيد ڪري دهليءَ موڪليو هو. ڄام تماچيءَ جي آزاديءَ ۾ شيخ حماد جماليءَ جو وڏو ڪردار هو. ايم.ايڇ. پنهور موجب، ڄام تماچيءَ کي جنوري 1371ع ۾ ٺٽي کان دهليءَ ڏانهن روانو ڪيو ويو هو. ان وقت دهليءَ جي تخت تي فيروز تغلق ويٺل هو. فيروز تغلق، 1390ع ۾ مري ويو، ان کان پوءِ، غياث الدين تغلق، ڄام تماچيءَ کي آزاد ڪري ٺٽي ڏانهن اماڻيو.
غلام محمد لاکو، پنهنجي ڪتاب، ’سمن جي سلطنت‘ ۾ لکي ٿو: ”رڪن الدين ڄام تماچي، مٿي ذڪر ڪيل معاهدي موجب سنڌ جو حاڪم بڻيو. سندس سوٽ، ڄام توڳاچي پڻ ساڻس شريڪ ڪار ٿيو. ڄام تماچي پنهنجي ڀاءُ ڄام بابيني وانگر وطن پرست ۽ دلير انسان هو.“(لاکو، 1996ع، ص: 18)
غلام محمد لاکي موجب، ڄام تماچي جڏهن دهليءَ جي قيد مان واپس وريو ته سنڌ جي ماڻهن کيس وڏو مانُ ڏنو. ٺٽي پهچڻ تي سندس وڏي آجيان ٿي. هي خودمختيار سنڌ جو سلطان بڻيو. سندس سالن جي آرزو پوري ٿي. هن غيرن جي غلاميءَ جو هر اهڃاڻ ۽ علامت مٽائڻ جي ڀرپور ڪوشش ڪئي.
ڄام تماچي، سنڌين کي مطمئن ڪرڻ لاءِ ڪي اهم فيصلا ڪيا. پاڻ ملڪ اندر خانقاهن، مدرسن ۽ مڪتبن جي اڏاوت لاءِ وڏيون رقمون خرچ  ڪيائين، جنهن جو هڪ مثال شيخ حماد جي خانقاهه ۽ مدرسو آهي. ڄام تماچي 1392ع ۾ وفات ڪئي. 

ڄام تماچي جو ذڪر (شاهواڻي، غلام محمد، (2005ع)، ’شاهه جو رسالو‘، سُر ڪاموڏ، داستان 2، بيت 11، ص: 628)  ۾ ٿيل آھي.

ڄام راهو:
ڄام راهو، شاهه لطيف جي سُر بلاول جو هڪ ڪردار آهي. معمور يوسفاڻي لکي ٿو: ”ڄام راهو، ساموئيء جي مشهور حاڪم، ڄام تماچي عرف ڄام سمي جو پٽ، ڄام اُنڙ جو پوٽو ۽ ڄام لاکي ڳيهر راهو جو پڙپوٽو هو، جيڪو يارهين صدي عيسويءَ جي پهرئين اڌ ۾، ڌيرڪ پرڳڻي جو حاڪم هو.“(سنڌي، حميد، 1992ع، ص: 64)
ڄام راهوءَ جو ڏاڏو ڄام اُنڙ، سخاوت ۾ پنهنجو مٽ پاڻ هو. سندس پوٽي، ڄام راهوءَ جڏهن حڪومت جي واڳ سنڀالي ته ڏاڏي ڄام اُنڙ جي روايت کي قائم رکندي سخاوت جا در کولي ڇڏيائين، جنهن ڪري سڀني طرفن کان منگتا ۽ سائل وٽس اچڻ لڳا ۽ هو سندن سوالَ پورا ڪري کين خوش ڪندو رهيو. ڄامراهوءَ واري دؤر ۾، هاڪڙي ۽ پُراڻ ۾ جيتوڻيڪ اڳوڻي دؤر وارو پاڻي ڪونه هو، ته به ايترو پاڻي ضرور هو، جو ملڪ آباد ۽ خوشحال هو ۽ پيداوار به گهڻي ٿيندي هئي، جيڪا گهڻي ڀاڱي محتاجن ۽ مسڪينن لاءِ وقف ڪيل هوندي هئي. ڄام راهو نه رڳو در تي آيل گهرجائن جي مدد ڪندو هو، بلڪ پنهنجا خاص ماڻهو موڪلي، رعيت جي چڱيءَ طرح خبر چار لهي، گهرجائن ۽ ضرورتمندن جي مدد ڪندو هو. اهڙيءَ طرح سندس نالو عام سخين کان چڙهي ڏاتارن ۾ شامل ٿي ويو.
”ڄام راهوءَ کان پوءِ، سندس پٽ ڄام داسڙو، گادينشين ٿيو، جنهن ناري پٽ ۾ هڪ وڏو قلعو ٺهرايو جنهن جا کنڊر شادي پلي اسٽيشن جي لڳ اولهه طرف ريلوي لائين جي ڏکڻ ۾ هڪ وڏي دڙي جي شڪل ۾ موجود آهن. جنهن دڙي مان ڪيئي پراڻيون شيون لڀن ٿيون.“(سنڌي، حميد، 1992ع، ص: 66) 
جڏهن ته رقيه غلام نبي شاهاڻي، ڄام راهوءَ جي نسب بابت لکي ٿي: ”هڪ راهو پٽ اُنڙ جو هو ۽ اُنڙ پٽ ڀانڀيڻي جو. سمن جي نسب نامي جي هڪ روايت موجب، ’رامڏئيا‘ سما آهن ۽ راهوءَ جي اولاد مان آهن: چون ٿا ته ’رامڏئي سمي‘ جو نالو پڻ ابڙو هو، ٻي روايت آهي ته ڪڇ ۾ سمن جي نسب نامي موجب انهيءَ ابڙي جي پيڙهي هن طرح ڄاڻايل آهي: ابڙو پٽ راهو پٽ اُوڍو پٽ اوڍار پٽ لوتيار.“(سنڌي، حميد، 1992ع، ص: 49)
ڄام راهو جو ذڪر (شيخ، ٻانهون خان، (2012ع)، ’شاهه جو رسالو‘، جلد ٽئو، سُر بلاول، داستان 3، بيت 10، ص: 184) ۾ ٿيل آھي .

ڄام مَهڙُ نوتيار:
ڄام مهڙ نوتيار، سُر بلاول جو هڪ ڪردار آهي. مهڙ نوتيار، سمن جي نوتيار نک جو سورهيه سردار هو، پاڻ انهن سردارن مان هو، جن علاؤالدين جي لشڪر سان، ابڙي کان اڳ واٽ تي مقابلا ڪيا.
جڏهن هن جي جُوءِ ۾ سومريون آيون ته انهن کي مانُ ڏنائين ۽ سندن آجيان ڪيائين ۽ پاڻ پنهنجو لشڪر وٺي، بادشاهي لشڪر کي سامهون ٿيو.
ڊاڪٽر نبي بخش خان بلوچ، پنهنجي ڪتاب، ’سومرن جو دؤر‘ ۾ لکي ٿو: ”هڪ زباني روايت موجب، اهو مهڙ ’ڪَلهڙيڪوٽ‘ جو سردار هو. بدين تعلقي جو ڏکڻ اڀرنديون ڀاڱو نوتيارن جو ملڪ آهي ۽ ’نوت‘ سڏجي... روايت موجب سامون جڏهن ’مهڙ ڄام نوتيار‘ جي ملڪ مان مَٽيون ته هن سندن آجيان ڪئي ۽ کين ڏڍ ڏيئي حفاظت سان اڳتي روانو ڪيائين. پوءِ جڏهن عالادين جو لشڪر آيو ته جنگ ڏنائين ۽ پندرهن هزار جو لشڪر ماري پوءِ مُئو.“(بلوچ، 1980ع، ص: 104)
شاهه لطيف، سُر بلاول ۾ سندس سورهيائي ۽ بهادريءَ جو ذڪر ڪندي فرمائي ٿو:
ڄام مَهڙُ نوتيار جو ذڪر (بلوچ، نبي بخش خان، ڊاڪٽر (2009ع)، ’شاهه جو رسالو‘، جلد ٽيون، سُر بلاول، داستان 1، بيت 14، ص: 141) ۾ ٿيل آھي .

ڄام ڪَرن:
’ڄام ڪرن‘، شاهه لطيف جي سُر بلاول جو هڪ ڪردار آهي. سنڌ جي سمن مان جيڪي سخي ۽ ڏاتار مشهور ٿيا، تن ۾ ’ڄام ڪرن‘ جو نالو به شامل آهي.
رحميداد خان، مولائي شيدائي، پنهنجي ڪتاب، ’جنتالسنڌ‘ ۾، ڄام ڪرن بابت هن طرح لکي ٿو: ”ڄام ڪرن بن ڄام تماچي گاديءَ تي ويٺو، پر سما منجهانئس خوش ڪين هئا، ڇاڪاڻ ته هن ڄام علي شير کي، جيڪو رعايا کي پيارو هو، بيگناهه شهيد ڪرايو هو. تخت تي ويهڻ شرط هن ڪن معزز ماڻهن کي قتل ۽ ڪن کي قيد ڪرايو هو، تنهن ڪري سڀني کي کانئس نفرت هئي. آخر جيئن مجلس مان اُٿي محلات ڏانهن ٿي ويو، تيئن ڪن سر بازن هن کي دروازي تي قتل ڪري ڇڏيو. هن فقط اٺ پهر حڪومت ڪئي.“(شيدائي، 1985ع، ص: 352)
رسول بخش تميمي، پنهنجي ڪتاب، ’ٺٽو صدين کان‘ ۾، ڄام ڪرن جي باري ۾ هن طرح لکي ٿو: ”ڄام علي شير جي قتل بعد تخت تي ويٺو. هن کي ٺٽي جي مکيه اميرن سان ۽ درٻارين سان سخت اختلاف هو. هن انهن کي قتل ڪرڻ ٿي چاهيو، ليڪن پاڻ شڪار ٿي ويو. جيئن ئي طهارت خانه طرف ٿي ويو ته طهارت خاني جي دروازي وٽ کيس ٻيرا ٻيرا ڪري ڇڏيائون. هن ڏيڍ ڏينهن حڪومت ڪئي هئي.“(تميمي، 2003ع، ص: 94)
ڄام ڪَرن جو ذڪر (شاهواڻي، غلام محمد، (2005ع)، ’شاهه جو رسالو‘، سُر بلاول، داستان 3، بيت 14، ص: 905) ۾ ٿيل آھي.

چنيسر:
سنڌ جي مشهور لوڪ داستان، ’ليلا چنيسر‘ جو مرڪزي ڪردار آهي. هن ڪردار کي شاهه لطيف هن سُر ۾ اهم ڪردار طور کنيو آهي. چنيسر بابت، ڌار ڌار روايتون ملن ٿيون، جن مان گهڻي قدر ايئن مشهور آهي ته، چنيسر، سومرا گهراڻي جي ’داسڙي‘ شاخ مان هو ۽ ديول ڪوٽ يا ديول بندر جو حاڪم هو.
غلام محمد شاهواڻي، پنهنجي سهيڙيل شاهه جي رسالي ۾ چنيسر بابت، جيڪا ڄاڻ ڏني آهي، اها ڪجهه هن ريت آهي: ”سومري گهراڻي جي داسڙن جي آڪهه مان، چنيسر نالي هڪ راجا، سن 1288ع کان 1306ع تائين، ديول ڪوٽ يا ديولبندر جو (جيڪو مڪليءَ جي ٽڪريءَ جي ڇيڙي وٽ، پير پٺي  جي مقبري جي ويجهو، سنڌو نديءَ جي بگهاڙ شاخ جي ڪنڌيءَ تي هو) حڪمران  هو.“(شاهواڻي، 2005ع، ص: 494)
ڊاڪٽر نبي خان بلوچ، ’ڄام چنيسر‘ ۽ ’ليلا‘ بابت لکي ٿو: ”چنيسر ۽ ليلان جو پاڻ ۾ ور ۽ وني وارو رشتو آهي. چنيسر جو ليلان تي پيار ۽ ڪلي طور تي اعتبار آهي؛ ليلان جو پنهنجي ور سان سچائي وارو ناتو آهي پر هو خود خيال ٿي خطاوار ٿئي ٿي. چنيسر سندس خطائون ڍڪي ٿو، تان جو ليلان هار تي هر کي ڪونروءَ کان هار وٺي ٿي ۽ کيس چنيسر جي پيار ۾ ڄڻ پاڻ سان گڏ، پَتيار ڪري ٿي. اُن تي چنيسر ليلان کي ڏُهاڳ ڏئي ٿو ۽ پاڻ کان پري ڪري ٿو. جڏهن ليلان ڏُهاڳ ڏسي ٿي، تڏهن پشيمان ٿئي ٿي ۽ منٿون ڪري ٿي ته من چنيسر راضي ٿئي!... شاهه صاحب هن سُر ۾، ور ۽ وني واري رشتي جي پيار ۽ اعتبار واري ماحول ۾ ڪانڌ جو وڙائتو ۽ وڏي کاند وارو هجڻ ۽ ونيءَ جو هر حال ۾ ور جي اعتماد تي پورو ثابت ٿيڻ واري اعليٰ فڪر جا اهڃاڻ ڏنا آهن. داسڙو دليون پرکيندڙ آهي؛ متان ڪا ليلان وانگر دل ڏيڻ بدران ٻاهرئين هار سينگار سان پاڻ وڻائڻ جي ڪوشش ڪري:

ڊاڪٽر بلوچ وڌيڪ لکي ٿو: ”چنيسر ظاهر ۾ سادو مگر حقيقت ۾ وڏو داناءُ ۽ بردبار ڀتار آهي.“(بلوچ، 2014ع، (مقدمو)، جلد پنجون، ص: 26)
ڊاڪٽر گربخشاڻي، ڄام چنيسر جي ڪردار ۽ نسب بابت لکي ٿو: ”سومري گهراڻي جي داسڙو شاخ مان راجا چنيسر نالي، ديول ڪوٽ تي راڄ ڪندو هو. حسن ۽ دؤلت، شان ۽ شوڪت ۾ بينظير هو. انهن اوصافن ڪري سڀ ڪا سهڻي سندس سهاڳ جي طمعدار رهندي هئي. هڪڙي ڏينهن ڪؤنروءَ کي سندس سهيليءَ جمنيءَ چٿر ڪري چيو ته ’تون جو هيترو هار سينگار پئي ڪري، سو ڀانءِ ته چنيسر سان چاهه رکيو اٿئي؟‘ هن طعني، ڪؤنروءَ کي تمام ڪري ڇڏيو ۽ اڻ ڏٺو چنيسر تي چري ٿي پئي.“(گربخشاڻي، 2012ع، ص: 25-624)
ڊاڪٽر گربخشاڻيءَ موجب، جڏهن ڪوئنرو  چنيسر جي چاهت ۾ چري ٿي، پڻس راڻي کنگهار کان موڪل وٺي، ماڻس سميت چنيسر جي راڄ ۾ اچي ٿي ۽ اُهي چنيسر جي وزير، جکري سان ملي، کيس منٿ ميڙ ڪن ٿيون. جکرو، چنيسر سان جڏهن ڪوئنروءَ جي حسن ۽ محبت جو ذڪر ڪري ٿو ته چنيسر جو هنيون البت هرکجي ويو، پر پنهنجي پٽ راڻي ليلا جي لحاظ ڪري، جکري کي جواب ڏنائين ته، ليلا ويٺي ٻيءَ ڪنهن ڌاريءَ زال سان ناتو رکڻ نامناسب آهي. بهتر آهي ته ڪوئنروءَ کي ريهي ريبي وطن ڏانهن موٽائينس.
منوهر مٽلاڻي، پنهنجي ڪتاب، ’شاهه جا سرمور‘ ۾، ’چنيسر جي ڪردار‘ بابت پنهنجا ويچار هن ريت ڏنا آهن: ”شاهه هن ڪهاڻيءَ ۾ چنيسر کي انتهائي غيرت مند حاڪم ڪري پيش ڪيو آهي. جو پنهنجي طالب جي ڪابه اَڙٻنگائي يا ٺڳي برداشت ڪرڻ کان قاصر آهي. هُو پاڻ حق آهي ۽ سچن سالڪن تي ساهه ڏيندڙ آهي. هڪ دفعو به ڪنهن کي بڇڙاين ۾ ڦاٿل ڏٺائين ته ان کي هميشه لاءِ پنهنجي قربت مان ڪڍي ڇڏي ٿو.“(مٽلاڻي، 1991ع، ص: 175، 176 ۽ 177)
ڊاڪٽر نبي بخش خان بلوچ، پنهنجي ڪتاب، ’مشهور سنڌي قصا-عشقيه داستان 3-ليلا چنيسر‘ ۾ عالمن جا حوالا ڏيندي لکي ٿو ته، سن 621هه/1224ع ۾ ’ملڪ سنان الدين چنيسر‘ يقيني طور ’ديبل ۽ سنڌ‘ جو حاڪم هو. جيئن ته اهو سومرن وارو دور هو، انهيءَ ڪري چنيسر سومرو حاڪم هو. ڊاڪٽر بلوچ، ٻين ڪجهه روايتن جي حوالي سان ’چنيسر‘ کي ’داسڙو سمو‘ به ڄاڻايو آهي.
چنيسر جو ذڪر (بلوچ، نبي بخش خان، ڊاڪٽر، (2009ع)، ’شاهه جو رسالو‘، سُر ليلان، داستان 4، بيت 2، ص: 276) ۾ ٿيل آھي .



ڏَم:
سنڌ جي مشهور لوڪ داستان، ’سهڻي ميهار‘ جو هڪ اهم ڪردار ’ڏم‘ آهي. ’ڏم‘ سهڻيءَ جو مڙس هو. لوڪ داستانن ۾، ڏم کي سهڻيءَ جو مڙس ڄاڻايو ويو آهي ۽ کيس سهڻيءَ جو سوٽ پڻ لکيو ويو آهي.
مرزا قليچ بيگ، پنهنجي ڪتاب، ’سُر سهڻيءَ‘ ۾ سنڌي قصي جي حوالي سان لکيو آهي: ”سهڻيءَ جو مڙس ڏم، ذات جو ’سامٽيو‘ هو ۽ درياهه جي اڀرنديءَ ڀر ڏانهن رهندو هو.“(بيگ، 1912ع، ص: 13)
ڏَم جو ذڪر (شاهواڻي، غلام محمد، (2005ع)، ’شاهه جو رسالو‘،سُر سهڻي، داستان 3، بيت 1، ص: 229) ۾ ٿيل  آھي.

ڍول:
’ڍول‘، شاهه لطيف جي ’سُر ڍول مارل‘ جو ڪردار آهي. سُر ’ڍول مارل‘ گنج شريف، سگهڙ الهداد جنجهي، محمدقاسم راهمون جي سهيڙيل گنج، شوقيرام تاراچند، غلاممصطفيٰ قاسميءَ، ڊاڪٽر نبي بخش خان بلوچ پاران سهيڙيل شاهه جي رسالن ۾ آهي، پر شاهه لطيف جي ڪلام کي گهڻن مرتب ڪندڙن ان سُر کي شامل نه ڪيو آهي.
ڍول جو ذڪر (مرزا، ممتاز، (1995ع)، ’گنج – شاهه جو رسالو‘، سرود ڍول مارو، بيت 02، ص: 479) ۾ ٿيل آھي.

راجا نند:
راجا نند، شاهه جي رسالي جي سُر مومل راڻي جي سورميءَ، مومل جو پيءُ هو. سنڌ جي مشهور لوڪ داستان، مومل راڻي جي روايتن موجب، پندرهين صدي عيسويءَ جي شروعات ۾، راجا نند، گجر ذات جو هڪ سردار ۽ ميرپور ماٿيلي جو حاڪم هو. کيس نو نياڻيون هيون. انهن مڙني مان مومل سونهن ۾ سوائي ۽ سومل وري سياڻپ ۾ سرس هئي. تاج جويي جي مرتب ڪيل ڪتاب، ’مومل راڻو‘ ۾ حافظ محمد بخش خاصخيلي، پنهنجي مضمون، ’ماٿيلي جي مومل ۽ ڍٽ جو ڍوليو‘ ۾ لکي ٿو: ”راجا نند سومرن جي پوئين حاڪم، همير سومري پاران گهوٽڪيءَ کان اوٻاڙي تائين (12 ڪوهي) راجا هو. راجا نند جي پيءُ جو نالو ’رتل راءِ‘ ۽ ماءُ جو نالو ’سَمِي‘ هو. هِن جي زال جو نالو ’گنگُ راڻي‘ هو، جنهن مان راجا کي نَوَ نياڻيون ڄايون جن جا نمبر وار نالا هن ريت آهن: ’سهجان‘، ’سومل‘، ’مومل‘، ’سوڍي‘، ’سَليمتَ‘، ’صحت‘، ’ساڏِهان‘، ’سُلهان‘ ۽ ’مرادان‘. ڳاهن، سگهڙن توڙي تاريخ لکندڙن، راجا جو نرينو اولاد نه ڄاڻايو آهي.“(جويو، تاج، 2004ع، ص: 33)
داستان مطابق، راجا نند کي شڪار ڪندي، هڪ سوئر جو جادوئي ڏند هٿ آيو، جيڪو درياهه جو پاڻي به سڪائي ڇڏيندو هو. ان جادوئي ڏند جي ڪرامت سان، راجا نند پنهنجو سمورو خزانو، درياهه جي پيٽ ۾ لڪائي رکيو، جيڪو بعد ۾ مومل جي نادانيءَ ڪري، سندس هٿن مان نڪري ويو ۽ سومل جي سياڻپ ڪري وري هٿ آيو. جڏهن ته تحفة الڪرام ۾ مومل جي پيءُ جو نالو نه ڄاڻايو ويو آهي، فقط ايترو لکيل آهي ته: ”گوجر بادشاهن جي اولاد مان، ’مومل‘ نالي هڪ عورت، پيءُ جي فوت ٿيڻ کان پوءِ، پنهنجي ملڪ تي حڪمراني ڪري رهي هئي.“(قانع، 1989ع، ص: 105)
شاهه لطيف، سُر مومل راڻي ۾ راجا نند جو ذڪر مومل جي پيءُ جي حيثيت سان ڪيو آهي:

راجا نند جو ذڪر (شيخ ٻانهون خان، (2001ع)، ’شاهه جو رسالو‘، جلد ٻيو، سُر راڻو، داستان 9، بيت 12، ص: 484) ۾ ٿيل آھي.

راڻو مينڌرو:
’راڻو مينڌرو‘، سنڌ جي مشهور لوڪ داستان ’مومل راڻي‘ جو مکيه ڪردار ۽ سورمو آهي. تحفة الڪرام کان سواءِ عام روايتن موجب، راڻو مينڌرو، عمر ڪوٽ جي حاڪم همير سومري جو سالو ۽ وزير هو. سندس ڀيڻ، ’مکڻ ٻائي‘، همير سومري جي راڻي هئي. روايتون بيان ڪن ٿيون ته راڻو، سهڻي صورت سان گڏ، دانا ۽ دلير به هو.
تاج جويي جي مرتب ڪيل ڪتاب، ’سُر مومل راڻو‘ ۾ راڻي بابت، ڪجهه هن ريت ڄاڻ ڏنل آهي: ”هيءُ ڍَٽَ جو ڍاٽي ڍولُ، سندس نالو مينڌرو، ذات جو سوڍو ۽ هن جو لقب راڻو هو... راڻو راڄائتو ماڻهو هو. هن جي پيءُ جو نالو راڻو چَندن هو. سوڍي جو دور، 1370ع چيو وڃي ٿو. اُنهيءَ راڻي جي اولاد منجهان اٺٽهين پيڙهيءَ ۾ هاڻ چَندن پٽ ارجن، سَرتاڻَ سوڍن جو پڳدار اڄ به عمر ڪوٽ ۾ رهي ٿو.“(جويو، تاج، (مرتب)، 2004ع، ص: 37)
راڻو، ذات جو سوڍو ٺڪر هو ۽ مشهور حاڪم همير سومري جو سالو هو. سندس نالو، ’مينڌرو‘ هو. ’راڻو‘ سندس لقب هو، جيڪو همير سومري جو وزير هو. مومل راڻي وارو قصو، 1400ع ڌاري منظرعام تي آيو. قصي مطابق راڻو، ڪاڪ محل جي مڙني حرفتن جو طلسم پروڙي، مومل تائين پهچي ٿو ۽ ساڻس لائون لهي ٿو. ساڙ مان، همير سومرو کيس قيد ڪرائي ٿو. قيد مان آزاد ٿي، راڻو، روز رات جو اُٺ تي چڙهي، مومل سان ملڻ ويندو هو. انهيءَ ڳالهه جي خبر جڏهن همير سومري کي پوي ٿي، ته هو وري راڻي کي قيد ڪرائي ٿو. نيٺ هڪ ڏينهن وري راڻو قيد مان آزاد ٿي رات جو جڏهن مومل سان ملڻ لاءِ سندس محل تي پهچي ٿو ۽ مومل کي هڪ غير مرد سان ستل ڏسي (جيڪا ڪن روايتن موجب مرداڻي ويس ۾ سندس ڀيڻ سومل هئي)، ڪاوڙ ۽ شڪ مان لڪڻ نشاني طور رکي، واپس موٽي وڃي ٿو. بعد ۾ مومل کيس گهڻو پرچايو، پر هو ساڻس ڪونه پرتو. نيٺ دل هاري، مومل پاڻ کي باهه ۾ اڇلي ساڙي ٿي، تڏهن راڻي جي دل به تڙپي پوي ٿي ۽ هو به انهيءَ مچ ۾ ڪاهي جان ڏئي ٿو. مومل جي ايئن باهه ۾ سڙڻ کي ’ڏاگهه چڙهڻ‘ سڏيو ويو آهي.
ڊاڪٽر هوتچند مولچند گربخشاڻي لکي ٿو: ”همير سومري راڻي کي کڻي تُرم ۾هنيو. ڳچ وقت نظربند رهيو ۽ مومل جي وڇوڙي ۾ ڏاڍا ڏکيا ڏينهن گذاريائين... آخر ڪن چئن چڱن جي چوڻ تي همير مڙيو ۽ راڻي کي بند مان ڪڍيائين، پر انجام ورتائينس ته ’وري مومل جو منهن به نه ڏسندين‘. پر راڻي کي مومل کان سواءِ ڪٿي ٿو آرام اچي؟ جئن مڇي، پاڻيءَ کان سواءِ پئي ڦتڪندي آهي، تئن راڻي جي دل به محبوب بنا بيقرار هئي...   راڻي جي جُدائي ۾، مومل بيحال ٿي رهي هئي ۽ گَم ئي ڪانه هيس ته هن کي وري ڪهڙن ويرين جھليو آهي. سندس ڳڻتيءَ ۾ سڙندي ڳرندي پئي وئي، رات ٿيندي هئي ته هيڪاري انتظاري ۽ بيقراري وڪوڙي ويندي هيس ۽ پنهنجي پرينءَ کان سواءِ پلڪ به آرام نه ايندو هوس. پاڻ کي پرڀائڻ لاءِ، پنهنجيءَ وڏيءَ ڀيڻ سومل کي راڻي جو ويس پهرائي، پاڻ سان گڏ، پلنگ تي سمهاريندي هئي. قضيٰ سان، جنهن رات راڻو سڪ ۽ سوز مان وري اچي سنديس ماڙيءَ پهتو، تنهن رات به دستور موجب، ٻئي ڀينرون ٻک وجهيو، گهريءَ ننڊ ۾ غرق هيون. هيءُ منظر ڏسي، راڻي کي سخت غيرت آئي. پهريائين ته ڀانيائين ته هڪڙي ئي ڌڪ سان هڻي پورو ڪري ڇڏيان؛ پر مومل جي سهڻي صورت ڏسي، هٿ چيو ئي نه ڪريس. آخر سور پي، پنهنجو لڪڻ مومل جي ڀر ۾ نشانيءَ طور رکي، پير پير ۾ ڪري، ماڙيءَ تان هيٺ لهي، اُٺ تي چڙهي، اَمرڪوٽ ڏي واپس موٽي ويو.“ (گربخشاڻي، 1985ع، ص: 642-644)
ڊاڪٽر محمد ابراهيم سنڌي، پنهنجي ڪتاب، ’شاهه لطيف  جي ڪلام ۾ مرد ڪردار‘ ۾ لکي ٿو: ”راڻو هڪ اهڙو همت ۽ صابرين مرد ڪردار آهي، جنهن کي جس هجي، جو مومل جي غلطي اکين سان ڏسي ٿو ۽ پوءِ به مومل کي ڌڪ هڻي نٿو ماري ۽ صرف پنهنجو لڪڻ نشاني طور اُتي ڇڏي ٿو. پوءِ مومل جي اها غلطي هئي يا نه هئي پر لوڪ ۾ مڪالون هيون، جو شاهه صاحب مومل واتان ان جو اظهار ڪيو آهي:

راڻو، مومل جي اهڙي غلطيءَ تي وڏو صبر ڪري ٿو ۽ دل تي ڄڻ پٿر رکي واپس وڏي سوچ ويچار سان پنهنجي ماڳ موٽي ٿو. اهو غيرت جو مسئلو انتهائي درجي جو ۽ مُنجهائيندڙ آهي. جنهن تي صبر ڪرڻ، جهڙي، تهڙي جي جاءِ ناهي، اهو ڏاڍو مشڪل ۽ ڏکيو ڪم آهي، پر جيڪي ڪاوڙ کي پاڻيءَ وانگر پيئن ٿا ۽ صبر ڪن ٿا ته اهڙن مردن جي واکاڻ به ٿئي ٿي.“(سنڌي، محمد ابراهيم، 2011ع، ص:209)
شاهه لطيف، ’سُر مومل راڻي‘ ۾، راڻي مينڌري جي ڪردار کي، سورمي طور پيش ڪيو آهي. شاهه لطيف، پنهنجي شاعريءَ ۾، راڻي جي صبر کي ساراهيو آهي. شاهه لطيف کي، راڻي جو مومل جي ڀر ۾ ماٺ ميٺ ۾ لڪڻ نشاني طور رکي وڃڻ جي ادا وڻي آهي، شاهه لطيف، پنهنجي شاعريءَ ۾ اهو ثابت ڪيو آهي ته، راڻي جو صبر، ماٺ ۽ رٺو رهڻ ئي مومل لاءِ وڏي سزا هئي. راڻو آخر تائين مومل سان نه پرتو.

راڻو مينڌرو جو ذڪر (بلوچ، نبي بخش خان، ڊاڪٽر، (2009ع)، ’شاهه جو رسالو‘، سُر راڻو، داستان 9، بيت 13، ص: 268) ۾ ٿيل آھي .

راءِ ڏياچ:
’راءِ ڏياچ‘، شاهه لطيف جي ’سُر سورٺ‘ جو اهم ڪردار آهي، جيڪو موسيقيءَ جو متوالو آهي ۽ ساز، سُر تي سِر ڏئي اَمر ٿي وڃي ٿو. اهڙي قربانيءَ جو مثال، دنيا ۾ شايد ئي ملي! هن قصي جي سورمي، راءِ ڏياچ بابت، ڊاڪٽر نبي بخش خان بلوچ، پنهنجي ڪتاب، ’مشهور سنڌي قصا ۽ عشقيه داستان-4 ‘ ۾ لکي ٿو: ”سندس اصل نالو راءِ کنگهار هو پر جڏهن سخا ڪيائين ۽ ڏان ڏنائين، تڏهن ’ڏيڻ‘ واري ڳڻ سببان کيس ’ڏياچ‘ سڏيو ويو.“(بلوچ، 1976ع، ص:2) سندس حسب نسب بابت، لکيو اٿس ته، اڪثر روايتن موجب راءِ کنگهار، سمن جي ’چوڙا سما‘ نک مان هو. سمن جون ٻه وڏيون نکون هيون، هڪڙا اهي جيڪي هميشه لاءِ سنڌ ۾ ٿي رهيا ۽ ٻيا اهي جيڪي آڳاٽي زماني ۾ ڪڇ ٽِپي وڃي ڪاٺياواڙ طرف ويٺا. سنڌ وارن کي ’سنڌ سما‘ ۽ ڪاٺياواڙ وارن کي ’چوڙا سما‘ ڪري سڏيو ويو. سنڌ سمن مان وري ’جاڙيجا‘ ٿيا، جن هميشه لاءِ وڃي ڪڇ ملڪ کي وسايو. پوئين تاريخي دؤر وارا ڪڇ جا راجا جاڙيجا هئا، جن مان ’کنگهار‘ (پهريون) 1537ع کان 1585ع جي واري عرصي ۾ ٿي گذريو آهي. راءِ کنگهار ٻئي جو زمانو 1645ع کان 1654ع وارو آهي. راءِ کنگهار (ٻيو) شاهه لطيف  جي ڄمڻ کان 45 سال کن اڳ ۽ راءِ کنگهار (پهريون) هڪ سؤ سال اڳ ٿي گذريا.
پروفيسر عنايت الله زنگيجو، راءِ ڏياچ جي ڪردار بابت لکي ٿو: ” انساني سيرت کي جيڪي خوبيون اعليٰ ۽ اُتم بنائين ٿيون، تن ۾ گهڻيون صفتون شامل آهن: مثلاً: حيا، پاڪدامني، عدل، صبر، شڪر، قناعت، سام جهلڻ، وچن پاڙڻ، درگذر ڪرڻ، خلق جي خدمت، نيڪ نيتي ۽ خير خواهي وغيره. مگر ٻن صفتن کي، هر دؤر ۾، سڀني ماڻهن طرفان تمام گهڻو ساراهيو ويو آهي، جن مان هڪڙي آهي سخاوت، ٻي آهي سورهيائي. سخي ۽ سورهيه سدائين ساراهيل رهيا آهن ۽ رهندا. لطيف سائينءَ پنهنجي ڪلام ۾، سخاوت ۽ سورهيائيءَ جي صفتن کي تمام گهڻو ساراهيو آهي. ان جا، مون کي ٻه سبب نظر ٿا اچن: هڪ ته لطيف، جنهن سر زمين سنڌ جي نمائندگي ٿو ڪري، ان ۾ سخاوت ۽ سورهيائيءَ جا گڻ عام هئا، جن کي نروار ڪري، لطيف، سنڌ جي سڃاڻ ڪرائي آهي. ٻيو ته ڀٽائي، انهيءَ ذڪر سان، سنڌ جي ايندڙ نسلن کي به سخاوت ۽ سورهيائيءَ سان پنهنجين سيرتن کي سينگارڻ جي تلقين ڪئي آهي؛ ڄڻ ته انهن کي چيو اٿس ته اوهين جن جو اولاد آهيو، سي سخي ۽ سورهيه هئا، انهن جو ورثو سنڀالجو ۽ خبردار، بزدلي ۽ بخيليءَ جهڙن اوگڻن سان پنهنجين سيرتن کي داغدار نه ڪجو... سُر سورٺ ۾، پنهنجي جان گهوريندڙ راءِ ڏياچ کان ، لطيف سائينءَ جيڪي لفظ چوايا آهن، اهي رواجي سخاوت کان گهڻو مٿي آهن. چوي ٿو:

يعني ٻيجل جي تند جي تنوار جو معاوضو ڏيڻ منهنجي وس کان ٻاهر آهي. هي اهو الستي آواز آهي. جنهن تي جيڪر لکين ڪروڙين سر گهوري ڇڏجن، ته به ڄڻ ته ڪجهه ڪونه ڏنو ويو. مون وٽ هڪ سر آهي، اهو ڏنم ته ڇا ٿي پيو. ڪاش! سوين هزارين سر هجنم ها ۽ هڪ هڪ ڪري سڀ نڇاور ڪري ڇڏيان ها. پر پوءِ به حقيقت ۾ تار جي انهي سريلي آواز جو قدر ڪرڻ ۽ مُلهه لهڻ منهنجي وس کان ٻاهر آهي.“(جويو، تاج، (مرتب)، 2003ع، ص: 96 ۽ 97)
ڊاڪٽر محمد ابراهيم سنڌي لکي ٿو: ”سورٺ راءِ ڏياچ جي قصي جو شروعاتي مرڪز ڪاٺياواڙ جو مشهور شهر جهوناڳڙهه آهي، جيڪو ان وقت چوڙن سمن جي حڪمرانيءَ هيٺ هو. اتر طرفان ان سان لاڳو علائقا هالار، جهالار ۽ ڪڇ، جاڙيجن سمن جي هٿ هيٺ رهيا. سمن قبيلن جي انهيءَ سماجي سلسلي سان سورٺ راءِ ڏياچ جو قصو سنڌ ۾ رائج ٿيو ۽ خاص طرح سمن جي دورو (1349ع-1520ع) ۾ هن قصي کي ڀٽن ۽ چارڻن، منگتن ۽ مڱڻهارن ڳائي مشهور ڪيو. قصي جي اڪثر روايتن ۾ راءُ کنگهار کي راءُ ڏياچ پڻ سڏيو ويو آهي. سندس اصل نالو کنگهار هو، پر جڏهن سخا ڪيائين ۽ ڏان ڏنائين، تڏهن ’ڏيڻ‘ واري گڻ سببان کيس ڏياچ سڏيو ويو. پاڻ سمن جي چوڙا سما نک مان هو. سمن جون ٻه وڏيون نکون ٿيون، هڪڙا اُهي جيڪي هميشه لاءِ سنڌ ۾ ٿي رهيا ۽ ٻيا اهي جيڪي آڳاٽي زماني ۾ ڪڇ ٽپي وڃي ڪاٺياواڙ طرف ويٺا. سنڌ وارن کي ’سنڌ سما‘ ۽ ڪاٺياواڙ وارن کي ’چوڙا سما‘ سڏيو ويو.“(سنڌي، محمد ابراهيم، 2011ع، ص: 242)
ڊاڪٽر هوتچند مولچند گربخشاڻيءَ به راءِ ڏياچ کي ’چوڙن سمن‘ مان، جھونا ڳڙهه جو حاڪم ڄاڻايو آهي. مختلف روايتن مطابق راءِ ڏياچ جي ماءُ جو نالو، ’خاتون راڻي‘ هو. سورٺ ڏياچ جي پٽ راڻي هئي، جنهن لاءِ شاهه لطيف جي بيت ۾ هيئن فرمايل آهي ته، ’سونهارا سورٺ ور، ڳالهه هنين سين لاءِ‘، شاهه عنايت جو بيت آهي:

بدر ابڙو، پنهنجي ڪتاب، ’شاهه ۽ سنڌ‘ ۾ لکي ٿو: ”سن 875ع ڌاري راءِ چوڙا ونٿليءَ ۾، پنهنجي گادي ٺاهي هئي. پوءِ هو ’چوڙا سما‘ سڏجڻ لڳا. هن ڪٽنب جو سڀ کان هاڪارو حاڪم ’گرهپور‘ هو، جهوناڳڙهه جو مشهور قلعو، جنهن کي هاڻي اپرڪوٽ ٿا چون، سندس ٺهرايل هو. راءِ گرهپور 982ع ۾ فوت ٿيو. هن کان پوءِ، ’راءِ ڪوات‘ گاديءَ تي ويٺو، جيڪو 1003ع ۾ لاڏاڻو ڪري ويو. ان کان پوءِ، ’راءِ دياس‘ تخت تي ويٺو، جنهن کي اسان راءِ ڏياچ، ’مهي پال‘ به چئون ٿا.“(ابڙو، بدر، 2000ع، ص: 273)
شاهه لطيف، سُر سورٺ ۾، راءِ ڏياچ جي سر جي قرباني ۽ وعدي تي پورو لهڻ کي اهميت ڏني آهي ۽ کيس مرڪزي ڪردار طور ڳايو آهي. شاهه لطيف، راءِ ڏياچ ۽ ٻيجل جي وچ ۾ ’تند، ڪٽاري ۽ ڪنڌ‘ جي تعلق کي پڻ اجاگر ڪيو آهي. شاهه لطيف  کي پڻ سنگيت ۽ سماع سان تمام گهڻي محبت هئي ۽ راءِ ڏياچ جي سُر تي سِر ڏيڻ وارو عمل، شاهه لطيف کي ايترو ته وڻيو، جو هن راءِ ڏياچ جي ڪردار کي سورمي طور ڳائي هميشه لاءِ امر ڪري ڇڏيو:(ش

راءِ ڏياچ جو ذڪر ( غلام محمد، (2005ع)، ’شاهه جو رسالو‘،سُر سورٺ، داستان 3، بيت 20، ص: 652) ۾ ٿيل آھي .

رِپ:
’رِپ‘، شاهه لطيف جي رسالي جو هڪ مختصر سُر آهي. شاهه جي شاعريءَ تي تحقيق ڪندڙ محققن مطابق ’رپ‘ جي معنيٰ ڳرو، سخت مصيبت، آفت، دشمن وغيره آهن. جڏهن ته ڪن محققن مطابق اها اصطلاحي معنيٰ آهي ۽ رپ، ’بروئي ۽ رپ‘ جي عشقيه داستان جي سورمي آهي.
معمور يوسفاڻي، شاهه لطيف جي سير سفر وارن ماڳن ۽ مڪانن جو جائزو پيش ڪندي، نيون حقيقتون منظر عام تي آنديون آهن، جنهن مطابق رپ، ’ڪلياڻ‘ نالي راجا جي ڌيءَ هئي، جنهن جي سونهن جي واکاڻ ٻڌي، بروو مٿس پرپُٺ عاشق ٿي پيو هو. بروي، ڪاسائي بڻجي، پنهنجي جسم جو گوشت ڪوري رپ کي کارايو، جنهن بعد رپ به مٿس عاشق ٿي پئي. پر رِپَ جو پيءُ سڱ ڏيڻ لاءِ تيار نه ٿيو ۽ ’لاڙ‘ طرف لڏي ويو. رپ اتي به هر وقت بروي جي ياد ۾ روئندي رهندي هئي، ايتريقدر جو هر هنڌ سندس روڄ راڙو مشهور ٿي ويو، جنهن کان پوءِ، سندس رهائش وارا سڀئي هنڌ، ’رپ جا پڊ‘ سڏجڻ لڳا ۽ اها جوءِ ’رپ واري جوءِ‘ جي نالي سان مشهور ٿي وئي.
ڊاڪٽر اسد جمال پلي، پنهنجي مقالي، ’سُر رِپ ۾ صرفي ۽ نحوي ترڪيبون‘ ۾ لکي ٿو: ”بروي ۽ رپ جي ڪهاڻيءَ موجب ’رپ‘ جي پيءُ جو نالو ’ڪلياڻ‘ هو ۽ سندس راڄڌاني ’ڪلات‘ سڏبي هئي- جيڪو علائقو هاڪڙي ۽ ريڻي نديءَ جي ڇوڙ وارو علائقو هو. جتي ’ڳاڙهي ڀڙي‘ ۽ ’بروي جي‘ شهر ’ڀرڙ‘ جا آثار موجود آهن، جيڪي موجوده تعلقن ’ڪوٽ غلام محمد ۽ ڊگهڙي‘ جي نقشن ۾ اچن ٿا. پراڻن نقشن ۾، ’رپ‘ جي آثارن جو پڻ گهڻو ذڪر آهي ۽ هنن آثارن  کان الهندي طرف موجود ’رپ‘ جو شهر ۽ رپ جي نالي سان ديهون موجود آهن. هنن هيترن سارن آثارن جي آڌار تي اسان کي چوڻو پوندو ته رپ نه صرف معنوي بلڪه تاريخي سُر پڻ آهي.“ (جويو، تاج، (مرتب)، 2002ع، ص: 77)
معمور يوسفاڻي ۽ ڊاڪٽر اسد جمال پليءَ کان سواءِ ڊاڪٽر عبدالجبار جوڻيجي، حافظ محمد بخش خاصخيلي ۽ ڊاڪٽر غلام نبي سڌائي به ’سر بروئي سنڌي‘ ۽ ’سُر رِپ‘ جي حوالي سان ’بروئي ۽ رِپ‘ جي عشق جو ذڪر ڪيو آهي.
شاهه لطيف جي سُر رِپ ۾، غم ۽ ڏک جي فلسفي جُدائي، ڦوڙائي، فراق ۽ وڇوڙي سان گڏ، سڪ ۽ سار جي حوالي سان بيت ملن ٿا. پر رِپ جي نالي سان اسان کي ڪوبه بيت نٿو ملي. مٿي ڄاڻايل محققن مطابق شاهه لطيف جڏهن سير ۽ سفر ڪندي، بروئڙ جا کنڊر ڏٺا، تڏهن کيس ’بروئي ۽ رِپ‘ جي عشقيه داستان بابت ڄاڻ ملي، جنهن بعد شاهه لطيف ’سُر بروئو سنڌي‘ ۽ ’سُر رِپ‘ ۾ اشارتاً انهي داستان کي بيان ڪيو آهي.

رڻمل:
’رڻمل‘، شاهه لطيف جي سُر ’ڍول مارو‘ جو ڪردار آهي (هي سُر ممتاز مرزا پاران سنواريل، گنج، سُگهڙ الهداد جنجهي ۽ محمد قاسم راهمون پاران سهيڙيل ’گنج‘ کان سواءِ شوقيرام تاراچند، غلام مصطفيٰ قاسمي ۽ ڊاڪٽر نبي بخش خان بلوچ جي سهيڙيل شاهه جي رسالن ۾ ڏنل آهي.) جنهن کي راوترڻمل يا رڻمل راٺوڙ به ڪوٺيو ويو آهي. راوت رڻمل، پنهنجي وقت جو بهادر ۽ سورهيه سردار هو. معمور يوسفاڻيءَ موجب: ”رڻمل راٺوڙ جا وڏا، قديم دور ۾، مشهور آڳاٽي ڀڙي، ’نوهٽي‘ جي کنڊرن ويجھو، قديم ڀڙي کان اوڀر طرف هاڪڙي جي ٻنهي ڪپن تي رهندا هئا. جن جا آثار اڄ به موجود آهن. جنهن مان قديم دور جا سڪا، مڻڪا، رانديڪا ۽ برتن وغيره پڻ عام ملن ٿا.“(يوسفاڻي، 2010ع، ص: 25)
معمور يوسفاڻيءَ موجب، ڪلهوڙا دؤر جي شروع ۾ هي خاندان ٻن حصن ۾ ورهائجي ويو، جن مان هڪڙو خاندان پراڻ کان ٻالي راٺوڙ جي ايراضيءَ ۾ وڃي آباد ٿيو. ٻيو خاندان نهٽي کان پوءِ، جانهري، عمر ڪوٽ ۽ ڇور جي پٽ ’ڪسل ڪوٽ‘ ۾ اچي رهيو ۽ آخر ۾ اڀرندي طرف ’گڊڙي‘ واري ايراضيءَ ۾ ’ليلمي‘ ويجھو وڃي رهائش اختيار ڪئي. ان وقت سندن سردار ’راجا رڻمل‘ هو، جنهن جي بهادريءَ جا ڪيئي ڪارناما مشهور هئا. رڻمل جي جرئت، همٿ ۽ بهادريءَ ڪري، سندس جوءِ ۾، ڦورو ۽ هاڻو ڪنهن جو ڪک به کڻي نه سگهيا.
شاهه لطيف، سُر ’ڍول مارئيءَ‘ ۾ رڻمل جو ذڪر ڪندي، سندس بهادريءَ جي تعريف ڪئي آهي.

سامي فقير:
مشهور لوڪ داستان، ’مومل راڻي‘ ۾، ٻين ڪردارن سان گڏ، هڪ ڪردار سامي فقير جو به آهي. داستان مطابق همير سومري، راڻي مينڌري ۽ سندس يارن کي جهنگ ۾ شڪار کان پوءِ،ِ پاڻيءَ جي ڳولها لاءِ ڪاڪ ڏانهن موڪليو هو، جن کي واٽ ويندي هڪ سامي فقير گڏيو هو، جيڪو هڪ شهزادو هو، پر پاڻ لُٽائي، ڪاڪ محل جي طلسم مان سلامت نڪري آيو هو ۽ نينهن جي رنگ ۾ رڱجي ويو هو. سامي فقير، همير سومري ۽ سندس يارن کي، مومل ۽ ڪاڪ محل جي طلسم جو اکين ڏٺو احوال ٻڌايو هو.
حافظ محمد بخش خاصخيليءَ جي مقالي، ’ماٿيلي جي مومل ۽ ڍَٽ جو ڍوليو‘ ۾، ساميءَ بابت هن ريت ڄاڻايل آهي:  ”هيءُ فقير ساڳيو، ’اينچل ڪوٽ‘ وارو شهزادو هو، جنهن ڏند وٺي، خزانو هٿ ڪيو هو، پر مومل جي حسن جي هاڪ ٻڌي ڪاڪ ويو ۽ خزانو لٽائي فقير ٿيو ۽ ’راجا نند‘ کي سندس ساڳيو خزانو وري موٽي مليو. فقير پنهنجو نالو، ’نانگو‘ لکرايو، جنهن جي قبر ’نانگي پير‘ جي نالي سان سعيدآباد جي اوڀر ۾ آهي.“(جويو، تاج، (مرتب)، 2004ع، ص: 36) بدر ابڙي سندس نالو ’راجڪمار سيتل داس‘ ڄاڻايو آهي.
شاهه لطيف، پنهنجي شاعريءَ ۾، سامي فقير کي ’بابوبيکاري‘، ’سامي‘، ’ڪاپڙي‘ ۽ ’جوڳيءَ‘  جي نالن سان سڏيو آهي ۽ پنهنجن بيتن ۾ همير سومري ۽ سندس دوستن جي سامي فقير سان ملاقات، سامي فقير جي حالت ۽ مومل جي عشق جو خمار مٿس چڙهيل ۽ ڪاڪ محل جي طلسم جو ڪيف بيان ڪيو آهي:

سامي فقير جو ذڪر (شاهواڻي، غلام محمد، (2005ع)، ’شاهه جو رسالو‘، سُر مومل راڻو، داستان 1، بيت 9، ص: 519) ۾ ٿيل آھي.

سَسئي:
’سسئي پنهون‘، سنڌ جو مقبول ترين لوڪ داستان آهي. سسئي پنهونءَ جو قصو، مختلف ٻولين ۾، ڪجهه اختلافي نُڪتن کان سواءِ، اٽڪل ساڳيو آهي. سسئي، شاهه لطيف جي اها سورمي آهي، جيڪا جدوجهد ۽ جاکوڙ جي علامت آهي. سسئي ڪٿي ڄائي ۽ ڪنهن جي ڌيءُ هئي، ان بابت اسان کي مختلف روايتون، ٿوري گهڻي فرق سان ملن ٿيون.
سنڌ جي عام روايت موجب، سسئيءَ جا ماءُ پيءُ سيوهڻ جا هئا، جڏهن ته تحفة الڪرام موجب، اُهي ’ڀانڀرواهه‘ (برهمڻ آباد) جا هئا ۽ سندس پيءُ جو نالو ’تانيه‘ ۽ ماءُ جو نالو ’منڌر‘ هو.
ڊاڪٽر نبي بخش خان بلوچ جي مرتب ڪيل، ’شاهه جي رسالي‘ جي جلد چوٿين جي مقدمي ۾، محمد واصل درس جي ’مثنوي گلزار واصل‘ جو حوالو ڏنل آهي، جنهن مطابق، سسئيءَ جا ماءُ پيءُ ’ڀٽا واهڻ‘ (سنڌ پنجاب سرحد تي هاڻوڪي اوٻاوڙي شهر کان ڪجهه پنڌ تي) جا هئا. سسئيءَ جي پيءُ جو نالو ’نائون‘ ۽ ماءُ جو نالو ’منڌر‘ هو.
ڊاڪٽر بلوچ مطابق، تحفة الڪرام ۾ ’تانيه‘ صورتخطيءَ جي ڀُل آهي، صحيح ’نانيه‘ آهي، جيڪو ساڳيو ’نائون‘ آهي. روايت آهي ته، نائون ۽ سندس زال کي اولاد ڪونه هو، پر گهڻي وقت کان پوءِ، سڪي سڪي کين ڌيءُ ڄائي. نجوميءَ جي اڳڪٿيءَ مطابق سندس لکيو، ڪنهن مسلمان سان ٿيڻو هو، انهيءَ بدناميءَ کان بچڻ لاءِ سسئيءَ جي پيءُ ماءُ ملڪيت سميت کيس صندوق ۾ وجهي درياهه ۾ لوڙهي ڇڏيو. اها صندوق اچي، ڀنڀور شهر جي گهاٽ تي نڪتي ۽ هڪ ڌوٻي، جنهن جو نالو ’محمد‘ هو ۽ کيس ’لالا‘ به ڪري سڏيندا هئا، اُن جي هٿ لڳي. ڌوٻي پاڻ بي اولاد هو، سو خوش ٿي ڇوڪريءَ کي نپايائين ۽ سندس نالو ’سسئي‘ رکيائين، جنهن جي معنيٰ آهي ’چنڊ جهڙي‘.
سسئي، ڀنڀور ۾ محمد کٽيءَ وٽ وڏي لاڏ ڪوڏ سان پئي پلي. محمد کٽي سندس لاءِ هڪ باغ پوکرايو هو ۽ هو اُتي پنهنجي ساهيڙين سان گهمندي ڦرندي هئي. ان باغ جا آثار اڄ به نئن گھگھر جي ڪپ تي، ’سسئيءَ جي باغ‘ جي نالي سان مشهور آهن. ڀنڀور اُن وقت واپار جو سٺو مرڪز هو، جتي خراسان (ايران) ۽ مڪران (بلوچستان) جا واپاري، مختلف شيون وڪڻڻ لاءِ کڻي ايندا هئا ۽ هتان ٻيون شيون وٺي ويندا هئا. ڀنڀور جي هاڪ اُن وقت به هئي، ڇاڪاڻ ته هتي وچ ايشيا، ڪابل ۽ سمرقند وغيره کان قيمتي شيون، سنڌو درياهه ذريعي اچي رسنديون هيون. ڪنهن سمي هوت قبيلي جو شهزادو پنهون، پنهنجي ڀائرن سان هتي وڻج جون شيون کڻي آيو. ڪجهه ڏينهن ترسڻ دوران، سسئي سندس سامهون آئي، نينهن جو نظارو ٿيو ۽ ڏسندي ئي هڪ ٻئي تي موهت ٿي پيا. معاملو اڳتي وڌيو. آخر پنهون سندس ديدار لاءِ محمد کٽيءَ جو نوڪر بڻيو ۽ ڪپڙا ڌوئڻ لڳو.
اها ڳالهه، ڪيچ مڪران تائين وڃي پهتي ۽ سندس ڪُٽنب پنهون کي واپس ورڻ لاءِ منٿون ميڙون ڪيون، پر سڀ اجايا ويا. آخر هڪ رات پنهونءَ جا ڀائر، سسئيءَ جي غافل ٿيڻ تي، پنهونءَ کي نشو پياري، اٺن تي چاڙهي، زوريءَ پاڻ سان گڏ، واپس ڪيچ مڪران وٺي ويا. سسئي جڏهن سجاڳ ٿي ته پنهونءَ کي نه ڏسي، روڄ راڙو ڪيائين ۽ ماءُ پيءُ، سرتين سهيلين ۽ پاڙي وارين جي سمجهائڻ جي باوجود، پنهونءَ جي ڳولها ۾ اڪيلي سر نڪري پئي ۽ چاليهن ڪوهن جي پنڌ تي پٻ جبل پهتي. اتان پوءِ هاڙهو جبل لنگهي اچي ’ماباڙ‘ نئن جي ڀرسان نڪتي. رستي ۾ هڪ ڌنار جي جهوپڙي ڏسي، کائنس پاڻي گهريائين، پر اِيل پنهوار جي نيت، سسئيءَ جهڙي صورت ڏسي خراب ٿي پئي. سسئي، سندس نيت پروڙي ورتي ۽ الله کان، پنهنجي عزت جي حفاظت جي دعا گهريائين. سندس دعا اگھامي وئي، جبل ڏري پيو، ڌرتي ڦاٽي پئي ۽ سسئي ان ۾ گهڙي وئي، پر سندس چُنيءَ جو پاند ٻاهر رهجي ويو. پنهون جڏهن ڀائرن کان جند ڇڏائي واپس وريو، ته رستي ۾ سسئيءَ جي قبر ڏسي، اِيل پنهوار کان پڇا ڪيائين ۽ جڏهن خبر پيس ته اها سسئيءَ جي قبر آهي، ته الله کان سسئيءَ سان هڪ ٿيڻ جي دعا گهريائين. ڌرتي وري ڦاٽي پئي ۽ پنهون انهيءَ ۾ گهڙي، هميشه لاءِ سسئيءَ سان هڪ ٿي ويو. اها جاءِ جتي سسئي زمين ۾ داخل ٿي ۽ پويان پنهون به انهيءَ قبر اندر ويو، سا ’پٻوڻي‘ جي لڪ جي ڀرسان سنگهر واري سِيم ۾ آهي ۽ ڪافي عرصي کان وٺي ’سسئيءَ جي قبر‘ جي نالي سان مشهور آهي. سسئيءَ جي قبر بابت، بدر ابڙو لکي ٿو: ”سسئيءَ جي قبر پڻ پٻ جبل ۾ بند مراد ۽ حسڻ پير کان اولهه طرف آهي، جتي هاڻي هر سال ميلو لڳندو آهي.“ (ابڙو، بدر، 2000ع، ص: 307)
شاهه لطيف، سسئيءَ جي حوالي سان پنج سُر: سُر سسئي آبري، سُر معذوري، سُر ديسي، سُر ڪوهياري ۽ سُر حسيني چيا آهن، جن ۾ سسئيءَ جي ننڊ واري غفلت کان وٺي، اڪيلي سِر پنڌ ڪرڻ، جبل جهاڳڻ، روهه رُلڻ، صبر کان ڪم وٺڻ، ارادي تي مستحڪم ٿي رهڻ وارن ڳڻن کي اُجاگر ڪيو آهي. شاهه لطيف  ڪنهن  ٻي سورميءَ لاءِ ايترا سُر نه چيا آهن. انهن سُرن ۾ به رسالي جي ٻين سُرن وانگر صوفياڻي تمثيل رکيل آهي. مجازي عشق جي قصي ۾ حقيقي عشق جو راز بيان ٿيل آهي. ان ريت چئي سگهجي ٿو ته، شاهه لطيف  جو سڀ کان پسنديده تمثيلي ڪردار سسئيءَ جو آهي.
شاهه لطيف ، پنهنجي شاعريءَ ۾ سسئيءَ کي عشق ۾ ايترو ته محو ڏيکاريو آهي، جنهن کي پنهون کان سواءِ، ٻي ڪابه شيءِ نظر نٿي اچي.
سَسئي جو ذڪر (شاهواڻي، غلام محمد، (2005ع)، ’شاهه جو رسالو‘، سُر سسئي آبري، داستان 7، بيت 3، ص: 312) ۾ ٿيل آھي.

سورٺ:
’سورٺ‘، شاهه لطيف جي سُر سورٺ ۽ مشهور لوڪ داستان سورٺ – راءِ ڏياچ جي سُورمَي ۽ راءِ ڏياچ جي پَٽ راڻي هئي. سورٺ جي حسب نسب بابت، مختلف روايتون ملن ٿيون.
ڊاڪٽر نبي بخش خان بلوچ، پنهنجي ڪتاب، ’مشهور سنڌي قصا ۽ عشقيه داستان-4‘ ۾ لکي ٿو: ”سورٺ جي نُک ۽ نِهـٖي بابت، جدا جدا روايتون آهن. سندس پيءُ کي ’ڀوڄ‘، ’ڀوڳ‘ توڙي ’راجا نند‘ جي نالن سان سڏيو ويو آهي، جيڪو امبل - ديس، سنڪلديپ، سنگلديپ، يا سنڪل-ديس جو راجا هو،... جيڪو ذات جو پرمار هو.“ (بلوچ، 1976ع، ص: 3-4)
ڊاڪٽر نبي بخش خان بلوچ وڌيڪ لکي ٿو: ”سورٺ کي رتن ڪنڀار پالي وڏو ڪيو، هوءَ راجا انيراء راٺوڙ سان مڱي، پر سندس شادي راءِ کنگهار سان  ٿي:
ڊاڪٽر هوتچند مولچند گربخشاڻيءَ جي ترتيب ڏنل ’شاهه جو رسالو‘ ۾ ڏنل سنڌي قصي موجب، سورٺ، راجا انيراءِ جي ڌي هئي ۽ سورٺ کان اڳ راجا کي ست ڌيئون هيون، تنهن ڪري هن سورٺ کي صندوق ۾ بند ڪري، درياهه ۾ لوڙهي ڇڏيو. صندوق راءِ ڏياچ جي سلطنت مان وڃي نڪتي، جتي رتني نالي هڪ ڪنڀر کي هٿ لڳي، جنهن سورٺ کي نپائي وڏو ڪيو. هن قصي موجب، سورٺ جي سونهن جو ٻڌي، انيراءِ، رتني ڪنڀار کان سندس سڱ گهريو، جيڪو رتني خوشيءَ سان قبول ڪيو، پر جڏهن راءِ ڏياچ کي انهيءَ ڳالهه جي خبر پئي ته سورٺ کي زوريءَ کڻائي، ساڻس شادي ڪيائين. جڏهن راءِ ڏياچ، ٻيجل کي سر ڏنو ته ستيءَ جي رسم موجب سورٺ، راءِ ڏياچ جي چتا سان گڏ، چکيا چڙهي ستي ٿي.
شاهه لطيف، سُر سورٺ ۾، سورٺ جي ڪردار جو ڳُڻن جو جوڳو ذڪر ڪيو آهي، جنهن ۾ سندس صبر جي امتحان سان گڏ، پنهنجي وَر سان وفاداريءَ ۽ محبت وارو ڳڻ به نمايان نروار ڪيل آهي ۽ ان سان گڏوگڏ هن سورٺ کي راءِ ڏياچ جي سڃاڻپ پڻ بڻائي ڇڏيو آهي، نه صرف سُر جو نالو سندس نالي تي رکيو اٿس، پر راءِ ڏياچ کي سورٺ جو وَر ڪري ٿو سڏي، جيڪو سندن ويجھائپ، پيار ۽ وفاداريءَ ڏانهن واضح اشارو آهي.
راءِ ڏياچ جي مرڻ کان پوءِ، سورٺ جو موت، شاهه لطيف هيئن بيان ڪيو آهي:
سورٺ جو ذڪر (شيخ، ٻانهون خان، (2001ع)، ’شاهه جو رسالو‘، جلد ٻيو، سُر سورٺ، داستان 5، بيت 18، ص: 389) ۾ ٿيل آھي .

سومل:
’سومل‘، شاهه لطيف جي سُر ’مومل راڻي‘ جي سورمي، ’مومل‘ جي وڏي ڀيڻ هئي. مشهور لوڪ داستان، مومل راڻي جي روايتن مطابق ’سومل‘، ميرپور ماٿيلي جي حاڪم، ’راجا نند‘ جي ڌيءُ هئي، جيڪا ڏاڍي سياڻي ۽ جادوءَ جي فن ۾ ماهر هئي. مومل، پنهنجي پيءُ جو جيڪو خزانو بيوقوفيءَ جي ڪري وڃايو هو، سو سومل پنهنجي ڏاهپ وسيلي هٿ ڪرڻ لاءِ ڪاڪ محل جهڙو مانڊاڻ منڊيو هو. 
داستان مطابق جڏهن همير سومري، راڻي مينڌري کي، مومل سان ملڻ کان روڪيندي قيد ڪيو، تڏهن مومل جي دل وندرائڻ لاءِ سومل، مرداڻو ويس ڪري ساڻس گڏ سُتي هئي. ان ئي رات راڻو به اوچتو آيو ۽ مومل سان گڏ، ڪنهن غير مرد کي ستل سمجهي، پنهنجو لڪڻ، نشانيءَ طور رکي، بنا پڪ ڪرڻ جي ڪاوڙجي هليو ويو.
شاهه لطيف، سُر مومل راڻي ۾، سومل جو ذڪر راجا نند جي ڌيءُ ۽ مومل جي ڀيڻ جي حيثيت سان ڪيو آهي:
سومل جو ذڪر (شيخ ٻانهون خان، (2001ع)، ’شاهه جو رسالو‘، جلد ٻيو، سُر راڻو، داستان 9، بيت 13، ص: 484، 485) ۾ ٿيل آھي .

سُهڻي:
’سهڻي ميهار‘، سنڌ جو مشهور لوڪ داستان آهي. سهڻي ميهار جي قصي بابت، مختلف روايتون موجود آهن. ڪن محققن موجب هي قصو اصل سنڌ جو آهي ۽ نهايت آڳاٽو آهي، جيڪو پوءِ پنجاب پهتو. ڪن روايتن مطابق هي قصو اصل پنجاب جو آهي. انهيءَ لحاظ کان سهڻيءَ بابت، سنڌي ۽ پنجابي داستانن جي حوالي سان ڌار ڌار  روايتون ملن ٿيون.
پنجاب واري روايت موجب، سهڻي، پنجاب جي گجرات شهر جي هڪ خوبصورت ناري هئي، جنهن جي پيءُ جو نالو ’تلا‘ هو، جيڪو ڪنڀارڪو ڪم ڪندو هو. سهڻي جڏهن جوان ٿي ته کيس بخارا جي هڪ نوجوان واپاريءَ، ’عزت بيگ‘ (جيڪو پوءِ ميهار جي نالي سان مشهور ٿيو، ڇاڪاڻ ته هُو سهڻيءَ جي عشق ۾ سندس پيءُ جون مينهون چارڻ لڳو) سان عشق جي لنءُ لڳي، پر مائٽن سندس شادي پنهنجي ڪنهن ويجهي مائٽ، ’ڏم‘ سان ڪرائي ڇڏي. سهڻي، شاديءَ کان پوءِ به ميهار کي دل تان لاهي نه سگهي ۽ روز رات جو هڪ پڪي دلي تي تري، درياهه ٽپي، ميهار سان ملڻ ويندي هئي. هڪ ڏينهن سندس نڻان پڪي دلي جي جاءِ تي ڪچو دلو رکي ڇڏيو، جنهن ڪري سهڻي وچ درياهه ۾ پاڻيءَ ۾ ٻڏڻ لڳي ۽ دانهون ڪري ميهار کي سڏ ڪرڻ لڳي، سندس دانهون ٻڌي ميهار به درياهه ۾ ٽپي پيو ۽ ٻئي پاڻيءَ ۾ ٻڏي ويا ۽ هميشه لاءِ هڪ ٿي ويا.
پنجاب جي هن قصي کي ۽ سهڻيءَ بابت، انهيءَ ڄاڻ کي سنڌ جي ڪيترن ئي اديبن قبول ڪيو آهي. ’شاهه جو رسالو‘ سهيڙيندڙ، ڊاڪٽر هوتچند مولچند گربخشاڻي، غلام محمد شاهواڻي، ڪلياڻ آڏواڻي، علامه غلام مصطفيٰ قاسمي ۽ شيخاياز پڻ اردو ترجمي واري شاهه جي رسالي ۾، انهيءَ قصي کي ورجايو آهي. ڊاڪٽر گربخشاڻيءَ جي ڪتاب، ’روح رهاڻ‘ ۾ به اهو قصو ڏنل آهي، جڏهن ته منوهر بختراءِ مٽلاڻيءَ جي ڪتاب، ’شاهه جا سرموڙ‘، ڄيٺمل پرسرام گلراجاڻيءَ جي ڪتاب، ’شاههجون آکاڻيون‘ ۾ پڻ سهڻيءَ بابت، ساڳيون شاهديون ملن ٿيون.
ٻئي طرف سنڌ واري مفروضي موجب، ڊاڪٽر هوتچند مولچند گربخشاڻي، مرزا قليچ بيگ جو حوالو ڏيندي، پنهنجي سهيڙيل ’شاهه جي رسالي‘ ۾ لکي ٿو: ”سهڻي ذات جي ’واهوچي‘ هئي، جا سنڌو درياهه جي الهندي ڪناري تي رهندي هئي؛ ۽ سندس مڙس جو نالو ’ڏم‘ هو، سو ذات جو سامٽيو هو ۽ درياهه جي اڀرندي ڀر ڏانهن رهندو هو؛ ۽ ميهار جو نالو ’ساهڙ‘ هو... سهڻيءَ جي قبر، شهدادپور جي نزديڪ حيدرآباد ضلعي جي هالن واري ڀاڱي ۾ آهي.“(گربخشاڻي، 2012ع، ص: 485) (هاڻوڪي سانگهڙ ضلعي جي شهدادپور شهر  ۾ آهي).
ڊاڪٽر نبي بخش خان بلوچ، ان قصي کي پنجاب جو نه، پر سنڌ جو آڳاٽو قصو ڄاڻائيندي لکي ٿو: ”گَهڙي جي اهڃاڻ واري لحاظ سان سهڻيءَ کي ’ڪنڀار‘ جي ڌيءَ ڪري ڀانيائون؛ ۽ ’هير-رانجها‘ داستان ۾، رانجهي جي ’تخت هزاري جي سائين‘ هجڻ واري خيال کان ’مهينوال‘ کي به بادشاهزادو بنايائون. پوين پنجاهن سالن واري عرصي ۾ البت پنجاب جو ’سوهني مهينوال‘ وارو قصو ڪتابن ذريعي سنڌ ۾ مشهور ٿيو.“(بلوچ، 1972ع، ص:1 2)
پنهنجي ڳالهه کي ثابت ڪرڻ لاءِ ڊاڪٽر بلوچ، سهڻي ۽ ميهار جي حسب نسب ۽ سندن علائقي ۽ اهڃاڻن بابت، بحث ڪيو آهي ۽ شاهه لطيف کان اڳ جي سنڌي شاعرن جي شاعريءَ (روايتي ۽ ڪلاسيڪي) مان قصي کي جنهن ريت اڀاريو آهي، تنهن موجب سهڻي ذات جي ’سامٽي‘ ۽ ’جرڪت‘نالي سامٽيي جي ڌيءَ هئي.
ڊاڪٽر بلوچ وڌيڪ لکي ٿو: ”اتر سنڌ جي هڪ روايت موجب سهڻي ذات جي ’وهڻيتي‘ هئي ۽ ’لال‘ نالي کٽيءَ جي ڌيءَ هئي. پر ٻئي ڪنهن آڳاٽي سگهڙ تشريح ڪندي چيو ته سهڻي ذات جي ’وهڻيتي‘ ڪانه هئي، پر ڇاڪاڻ جو درياء جي وهه يا وهڪري ۾ پئي، انهيءَ ڪري کيس ’وهڻيتي‘ سڏيائون.“ (بلوچ، 1972ع، ص: 4)
رسالي جي بيت جي شاهدين جي روشنيءَ ۾ ثابت ٿئي ٿو ته، سهڻي سنڌ جي هئي ۽ سانڱري درياهه جنهن کي مقامي طور ’لوهاڻو ڍورو‘ يا ’سهڻيءَ وارو ڍورو‘ سڏجي ٿو اُن ۾ ٻُڏي مُئي.

سُهڻي جو ذڪر (شاهواڻي، غلام محمد، (2005ع)، ’شاهه جو رسالو‘، سُر سهڻي، ابيات متفرقه، بيت 2، ص: 272)  ۾ ٿيل آھي .

علاؤالدين:
’علاؤالدين‘، شاهه لطيف جي سُر بلاول ۽ دودي چنيسر جي قصي جو مکيه ڪردار آهي. دودي چنيسر جي قصي جا مکيه ٽاڻا، دودي ۽ چنيسر جي پڳ تان تڪرار، علاؤالدين جو چنيسر جي دانهن تي سنڌ ڏانهن ڪاهه ڪري اچڻ، ابڙي سمي جو سومرن جون سامون جهلڻ ۽ سر ڏيڻ ۽ علاؤالدين جي واپسيءَ وارو مرحلو شامل آهن.
ڊاڪٽر نبي بخش خان بلوچ صاحب موجب، عالادين (علاؤالدين) دهليءَ جو حاڪم هو. جدا جدا روايتن جو حوالو ڏيندي، بلوچ صاحب علاؤالدين کي ترڪ، عالا دين گوري، مغل گوري، عالا دين مغل، عالا دين پٺاڻ بيان ڪيو آهي.
علاؤالدين جو ذڪر (شاهواڻي، غلام محمد، (2005ع)، ’شاهه جو رسالو‘، سُر بلاول، داستان 1، بيت 13، ص: 896) ۾ ٿيل آھي .

عمر سومرو:
عمر سومرو، شاهه لطيف جي ’سُر مارئيءَ‘ جو مکيه ڪردار آهي. سنڌ ۾ حب الوطنيءَ جو داستان، ’عمر مارئي‘، سومرن جي دؤر (1010ع – 1351ع) ۾ اسريو، پر هن قصي جو مکيه ڪردار عمر سومرو، جيڪو داستان مطابق عمر ڪوٽ يا امر ڪوٽ جو حاڪم هو، سو ڪڏهن حاڪم هو ۽ ڪيترو عرصو حڪومت ڪيائين، ان بابت، ڪجهه خاطريءَ سان چئي نٿو سگهجي. اسان وٽ عمر مارئيءَ جي داستان جون جيڪي به روايتون ملن ٿيون، انهن ۾ فقط ايترو ڄاڻايل آهي ته عمر سومرو، عمر ڪوٽ جو حاڪم هو. 
جڏهن  ته ’تحفة الڪرام‘ ۾، عمر نالي ٻن بادشاهن جا نالا ڏنل آهن. پهريون عمر، سومرن جو ڇهون بادشاهه هو ۽ خفيف نالي بادشاهه کان پوءِ، تخت تي ويٺو ۽ ٻيو عمر سومرو سترهون بادشاهه هو، جيڪو دودي کان پوءِ، گاديءَ تي ويٺو. ٻنهي جي حڪمرانيءَ جا جيڪي سال ڏنل آهن، انهن مان ڏسجي ٿو ته عمر پهريون، ڇهين صديءَ هجريءَ 576هه/1180ع جي آخر ۾، عمر سومرو ٻيو، اٺين صديءَ هجريءَ 793هه/1391ع ۾ ٿي گذريو آهي.
عمر سومرو جو (شاهواڻي، غلام محمد، (2005ع)، ’شاهه جو رسالو‘، سُر مارئي، ابيات متفرقه، بيت 17، ص: 607) ۾ ٿيل آھي .

ڪارايل/ڪارائڙو ڪونڌر:
’ڪارايل‘ جو ذڪر شاهه لطيف سُر ڪارايل ۾ ڪيو آهي. معمور يوسفاڻيءَ موجب، ’ڄام ڪارايل ولد ڄام پينگهر‘ سمون، ڪڇ جي ’گرڙيي ابڙاسيي‘ جو رهاڪو هو. هو پنهنجي دؤر جو اهڙو ته سورهيه ۽ سرويچ هو، جو سنڌ ۽ ڪڇ جي سگهڙن ۽ سياڻن، هن کي سنڌ جي ’ستن سورهين‘ ۾ شمار ڪيو آهي. ڪارايل، غريبن جو هڏڏوکي هو ۽ هڪ سردار جو پُٽ هوندي به هو غريبن جي مدد لاءِ هاڻو ۽ چور بڻجي ويو. اميرن کي ڦري، غريب ۽ مسڪينن جي مدد ڪندو هو، جنهن ڪري سڀئي غريب ۽ محتاج هن جا حامي بڻجي ويا ۽ پيار مان کيس ڪارايل بدران ’ڪارائڙو‘ چوڻ لڳا ۽ عوام ۾ هي، ’ڪارائڙو‘ جي نالي سان مشهور ٿي ويو. سندس هڪ عادت هوندي هئي ته هو جڏهن به ڪنهن نواب يا سردار جي محلات ۾ ڌاڙي جو ارادو ڪندو هو ته اڳواٽ ئي کيس اطلاع ڪندي، ڌاڙي جي ڏينهن جي تاريخ ۽ وقت به ٻڌائي ڇڏيندو هو ۽ هن جي ٻي عادت اها هوندي هئي ته جڏهن ڪنهن محلات ۾ ڌاڙو هڻڻ ويندو هو ته پاڻ سان گهڻيون ئي پوتيون کڻي ويندو هو ۽ اهي گهر ڌياڻين کي اوڍائي، پوءِ ڌاڙو هڻندو هو ۽ ڪڏهن به ڪنهن عورت کان زيور نه لهرائيندو هو ۽ نه ئي ان جي ڏاج جي سامان کي هٿ لائيندو هو.
ڪارايل جي شادي، سنڌ جي مشهور مالدار ماڻهو، ’سارو سنگهار‘ جي نياڻي، ’ڪپوري يا ڪپورئين‘ سان ٿي، جيڪا پڻ وڏي بهادر ۽ پهلوان عورت هئي. شاديءَ کان پوءِ، ڪڇ کي الوداع چئي، سُهري ۽ زال سان گڏ، سنڌ ڏانهن آيو ۽ ٿرپارڪر ضلعي جي ’ناري‘ واري ايراضيءَ ۾ اچي رهيو ۽ ڦُرلُٽ کان بس ڪيائين. پر جڏهن ڪڇ جي ڪجھ ماڻهن کيس مهڻا ڏنا ته هو شاديءَ کان پوءِ، بدلجي ويو آهي ته هن ڪاوڙ ۾ اچي ڪڇ جي راجا کي چوائي موڪليو ته فلاڻيءَ تاريخ جو اڌ رات جو آءٌ تنهنجي محلات ۾ ڌاڙو هڻندس. ڪڇ جي راجا، پنهنجن وزيرن ۽ اميرن کي سڏائي، ڪارايل کي قابو ڪرڻ لاءِ مشورا ڪيا ۽ نيٺ جڏهن ڪارايل محلات تي ڪاهه لاءِ پهتو ته کيس حرفت سان مارائي، سندس سر، سنڌ ۾ سندس سهري ڏانهن موڪليائون ۽ سندس ڌڙ اتي ئي دفن ڪري ڇڏيائون. سندس زال ڪپوريءَ جڏهن سندس سِر ڏٺو ته هوش حواس وڃائي ويٺي ۽ روڄ راڙو ڪرڻ لڳي. معمور يوسفاڻيءَ جي موجب: ”ڪپوريءَ جي انهيءَ روڄ راڙي واري حقيقت ڏانهن اشارو ڪندي حضرت ڀٽ ڌڻيءَ اجهو هيئن فرمائي آهي ته:

ڪارايل/ڪارائڙو ڪونڌر جو ذڪر (بلوچ، نبي بخش خان، ڊاڪٽر، (2005ع)، ’خليفي صاحب جو رسالو‘، سُر ڪارايل، فصل پهريون، بيت 1، ص:200) ۾ ٿيل آھي .

ڪؤنرو:
سنڌ جي مشهور لوڪ داستان، ’ليلا چنيسر‘ جو ڪردار ’ڪؤنرو‘ هڪ خاص اهميت رکي ٿو. سنڌ جي عام روايتن موجب ڪؤنرو، ڍٽ جي حاڪم، ’راڻي کنگهار‘ جي ڌيءُ هئي، جيڪا حسن ۽ سونهن ۾ بي مثل هئي. سندس مڱڻو سندس سوٽ اعتماديءَ سان ٿيل هو. ڪؤنروءَ جي ماءُ جو نالو، ’مرکي‘ هو. تحفته الڪرام ۾ به ڪؤنرو، کنگهار نالي بادشاهه جي ڌيءُ ڄاڻايل آهي.
ڊاڪٽر نبي بخش خان بلوچ، ’چنيسر نامه‘ جي حوالي سان لکي ٿو: ”چنيسر نامي واري آڳاٽي روايت موجب، ڪؤنئرو ’سالار‘ قوم جي راڻي کنگهار جي ڌيءَ هئي، جيئن ته هو ’پارڪر‘ واري پاسي کان سنڌ ۾ آئي هئي، انهيءَ مان اندازو ٿئي ٿو ته سندس اباڻو ملڪ ڪڇ، ڪوٺياواڙ يا مارواڙ طرف هو. ڪن سگهڙن هن قصي جي روايت بيان ڪندي چيو ته ڪؤنئرو ’ڪامرو ديس‘ جي هئي، ڪن وري ڪؤنئرو ۽ ماڻس کي ’ڪامير‘ جي ڪري ڄاڻايو آهي:

ڊاڪٽر شاهنواز سوڍر، ڊاڪٽر نبي بخش خان بلوچ جو حوالو ڏيندي لکي ٿو: ”سنڌ اندر جيڪي مقامي آثار، ’ڪوئنرؤَ جي ماڙي‘ جي نالي سان مشهور آهن، تن مان هڪڙو ضلعي سانگهڙ ۾، سنجهوري ۽ شهدادپور تعلقن جي دنگ تي، جمڙائو واهه جي ’باجي جي موري‘۽ ’ڪنگ پٽي جي موري‘ جي وچ تي آهي. اتي دڙا آهن ۽ سن 1898ع ۾ جڏهن جمڙائو واهه اتان کوٽيائون پئي ته اندران پڪين سرن جي هڪ شاهي سرنگهه نڪتي هئي، جنهن کي عوام، ’ڪوئنرو‘ جي ماڙي، ڏانهن ويندڙ واٽ ڪري ٿي سڏيو. اهي کنڊر، درياءُ جي انهيءَ قديم وهڪري لڳ آهن، جيڪو عربن جي دور ۾، ان ماڳ کان اڳتي هيٺ ڏکڻ طرف، ’منصوره‘ جي ڀرسان وهندو هو. انهيءَ اهڃاڻ موجب، ڪوئنرو جي بستي، خاص سنڌو نديءَ جي ڪناري لڳ هئي ۽ چنيسر ۽ ليلان جو شهر، ’لهور‘اڀرندي ناري جي هڪ ڍوري تي آباد هو. انهن ٻنهي جي وچ ۾ اندازاً سٺ ستر ميل کن مفاصلو آهي.“(سوڍر، 1991ع، ص: 198)
ڪؤنرو، جيئن ته تمام سهڻي هئي ۽ کيس، پنهنجي سونهن تي گهڻو ناز هو، تنهن ڪري هميشه شوخي ۽ غرور سان هلندي هئي. هڪ ڏينهن پنهنجي ساهيڙيءَ جمني جي واتان چنيسر جو ذڪر ٻڌي مٿس اڻ ڏٺي ئي عاشق ٿي پئي ۽ دل جي ڳالهه ماءُ سان اوريائين. سندس ماءُ پيءُ، چنيسر جي وزير، جکري جي ذريعي کيس ڪؤنرؤَ جي سڱ لاءِ راضي ڪرڻ گهريو، پر چنيسر جي دل، پنهنجي زال، ليلا سان هئي، سو انڪار ڪيائين، پر ڪؤنروءَ همٿ نه هاري ۽ ٻئي ماءُ ڌيءُ ويس مٽائي، پورهيت بڻجي، وڃي ليلا وٽ ٻانهيون ٿي بيٺيون. هڪ ڏينهن ڪؤنرو، ليلا کي پنهنجو نو لکو هار ڏيکاري، سندس دل ۾ هار جي سڌ پيدا ڪئي. ليلا، هار تي هرکجي پئي. ڪؤنرو، ليلا سان هار جي بدلي، چنيسر سان هڪ رات گذارڻ جي گهر ڪئي. ليلا هار جي لالچ ۾ اهو شرط قبول ڪيو ۽ هار تي ور مٽائڻ لاءِ تيار ٿي وئي. جڏهن چنيسر کي ان ڳالهه جي خبر پئي ته ليلا دل تان لهي ويس ۽ ڪؤنرو سان وچن ڪيائين ته هاڻي منهنجي پٽ راڻي تون آهين. اهڙيءَ ريت ڪؤنرو، پنهنجي چالاڪيءَ ۽ ترڪتاليءَ سان چنيسر کي هٿ ڪيو.
’سُر ليلا چنيسر‘ ۾ شاهه لطيف ، ليلا کان پوءِ، جنهن عورت جي ڪردار کي ڳايو آهي، سا آهي ’ڪؤنرو‘. ظاهري طور ته ڪؤنرؤَ جو ڪردار ساراهه جوڳو ناهي، پر شاهه لطيف ، ڪؤنروءَ جي ڪردار کي هڪ پورهيت ۽ ڪرت ڪرڻ جي حوالي سان ساراهيو آهي، ڇاڪاڻ ته ڪؤنرو، پنهنجي مقصد کي حاصل ڪرڻ لاءِ، پنهنجي بادشاهي ۽ پنهنجي وڏائي ڇڏي، پورهيت بڻجي نڪتي هئي. شاهه لطيف وٽ هونءَ به راڻين شهزادين کان وڌيڪ پورهيتن جو مان آهي ۽ ڪؤنروءَ پورهيت بڻجي مقصد ماڻيو:


ڪؤنرو جو ذڪر (شاهواڻي، غلام محمد، (2005ع)، ’شاهه جو رسالو‘، سُر ليلان چنيسر، داستان 1، بيت 9، ص: 500) ۾ ٿيل آھي.

کيت سين:
کيت سين، سنڌي لوڪ داستان ’عمر مارئيءَ‘ ۾، مارئيءَ جي ’وَرَ‘ جو ڪردار آهي، جيڪو شاهه لطيف جي سُرمارئيءَ ۾ پڻ مارئيءَ جي ’مارو‘ محبوب جو ڪردار آهي. تاريخ طاهري ۽ تحفته الڪرام وارين روايتن مطابق، مارئي پرڻيل عورت هئي، پر انهن روايتن ۾ سندس مڙس جو نالو ڏنل نه آهي، پر ٻين مختلف روايتن ۾ مارئيءَ جي مڱيندي جو نالو ’کيتسين‘ ڄاڻايل آهي، جيڪو ڪن راوين مطابق مارئيءَ جو سوٽ هو ۽ ڪن جي چوڻ موجب مارئيءَ جي مائٽن مان هو. ڊاڪٽر نبي بخش خان بلوچ جي سهيڙيل قصي مطابق مارئي جڏهن پنهنجو ست سيل قائم رکي، عمر ڪوٽ مان آزاد ٿي، واپس ساڻيهه ۽ مارن ڏانهن موٽي ٿي، تڏهن ’کيت سين‘ سندس پاڪدامنيءَ ۾ شڪ آڻي ٿو ۽ مارئي ريت پاريندي، باهه مان لنگهي، پنهنجي سچائي ثابت ڪري ٿي. 
کيت سين جو ذڪر (شاهواڻي، غلام محمد، (2005ع)، ’شاهه جو رسالو‘، سُر مارئي، ابيات متفرقه، بيت 15، ص: 607)  ۾ ٿيل آھي .

گورکناٿ:
’گورکناٿ‘، شاهه لطيف جي سُر، ’رامڪليءَ‘ جو ڪردار آهي. گرو گورکناٿ هڪ مها جوڳي هو ۽ جهوناڳڙهه جو رهاڪو هو. گورکناٿ، شري گُرو مڇيندر ناٿ جو چيلو هو، پر گورکناٿ ڄاڻ ۾، پنهنجي گُرؤَ کان به اڳرو هو. هن پنهنجو وڏو مرڪز، سيوستان کي ٺاهيو ۽ ٻيا ننڍا مرڪز، شاهه لاهوت، ڪراچي، ماڙي پور، آمري تلاءُ ۽ هنگلاج تي ٺاهيائين. هنگلاج جي وچ وارو انيل کوهه، گورکناٿ سان منسوب ڪيو وڃي ٿو.
پريتم پياسي کيس گورکناٿ ’جَتي‘ سڏيو آهي ۽ ’جَتي‘ جي معنيٰ هن ريت ڏني آهي: ”جتي ان شخص کي چيو ويندو آهي، جنهن ڪڏهن به ڪنهن استريءَ سان ڀوڳ ڪرڻ ته پري جي ڳالهه آهي، پر اهو خيال به دل ۾ نه ڌريو هجي. اهڙيءَ ريت پاڪ پوتر استريءَ کي ’ستي‘ چون. محاوري ۾ ’جتي ستي‘ به اچي ٿو. هندو شاسترن مطابق اهڙا صرف ٽي شخص ٿي گذريا آهن، جن کي ’جتي‘ چيو وڃي ٿو: (1) هنومان جتي (2) لڇمڻ جتي (3) گورکناٿ جتي“(سنڌي، حميد، 1993ع، ص:181)
ڊاڪٽر غلام علي الانا، پنهنجي مقالي، ’سُر رامڪليءَ جي روشنيءَ ۾ جوڳ ۽ جوڳي پنٿ جو اڀياس‘ ۾ لکي ٿو ته،  ’گُرو گورکناٿ جي پيدائش جي حوالي سان هڪ ڏندڪٿا ملي ٿي، جنهن مطابق مهاتما شِوَ جي هڪ چيلي کي اولاد جي خواهش هئي. مهاتما کيس، پنهنجي دونهيءَ مان رَک جي مُٺ ڀري ڏني ۽ چيائينس ته ’اها رَک وڃي، پنهنجي زال کي کاراءِ ته اولاد وارو ٿيندين‘، پر سندس زال کي اهڙين ڳالهين تي ويساهه نه هو، سو اُن اها رَک ڇيڻن جي ڍڳ مٿان اڇلائي ڇڏي. جڏهن مهاتما شِوَ جو چيلو گهر موٽي آيو ته ڇيڻن جي ڍڳ ۾ ٻار ڏسي حيران ٿي ويو، ٻار کڻي مهاتما وٽ ويو، مهاتما کيس چيو ته ’اهو ٻار سندس حوالي ڪري ڇڏي ڇو ته اهو ٻار وڏو ٿي درويش بڻبو‘. مهاتما شِوَ ان ٻار جو نالو ’گورکناٿ‘ رکيو، يعني اهو ٻار وڏو ٿي مها جوڳي گُرو گورکناٿ بڻيو.‘
گورکناٿ، يارهين صدي عيسويءَ ۽ ان کان پوءِ، واري دؤر ۾ هند ۽ سنڌ ۾ تمام گهڻو مشهور ٿيو. هند ۽ سنڌ کان سواءِ بلوچستان ۾ به سندس گهڻو اثر هو. بلوچستان جو مشهور تيرٿ هنگلاج ديويءَ جو مندر، گورکناٿ پنٿين جو آخري ۽ نهايت اهم تيرٿ آهي.
پريتم پياسي، پنهنجي مقالي، ’سُر رامڪليءَ ۾ آيل گورکناٿ جَتي‘ ۾ لکي ٿو: ”گورکناٿ نه صرف وڏو گياني، هڪ مها يوڳي ۽ يوڳ جو ڄاڻو هو، بلڪه هڪ پختو ۽ اڙانگو شاعر پڻ هو. هن جا چيل ڀڄن اڄ به ڏاڍي اتساهه سان ٻڌا ۽ چيا وڃن ٿا.“(سنڌي، حميد، 1993ع، ص: 184 ۽ 185)
شاهه لطيف، سُر رامڪليءَ ۾ جوڳين، ناٿ پنٿين جي صفت ۽ ساراهه ۾ بيت چيا آهن، جنهن ۾ مها جوڳي گُرو گورکناٿ جو ذڪر به هن ريت ڪيو اٿس:
گورکناٿ جو ذڪر (شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 7، بيت 14، ص: 810) ۾ ٿيل آھي 

لاکو ڦلاڻي:
’لاکو ڦلاڻي‘، شاهه لطيف جي ’سُر ڏهر‘ جو هڪ اهم ڪردار آهي. لاکي ڦلاڻيءَ بابت، سنڌ، ڪڇ توڙي ڪاٺياواڙ ۾ ڪيترائي قصا ۽ ڏند ڪٿائون رائج آهن، پَر هو ڪهڙي زماني ۾ هو؟ ڪڏهن ڄائو، ان بابت، مختلف روايتون آهن ۽ محقق ڌار ڌار ڳالهيون ڪن ٿا:
لاکو ڦلاڻي جو ذڪر (شاهواڻي، غلام محمد، (2005ع)، ’شاهه جو رسالو‘، سُر ڏهر، داستان 4، بيت 44، ص: 888)  ۾ ٿيل آھي .

لِيلا:
ليلا چنيسر جي ڪهاڻي، لوڪ داستانن جي سلسلي جي هڪ ڪهاڻي آهي. ان قصي کي عشقيه داستان سان گڏ، نيمتاريخي قصو پڻ چئي سگهجي ٿو. ليلا ’ديول ڪوٽ‘ يا ’ديول بندر‘ جي حاڪم چنيسر جي پَٽَ راڻي هئي.
ڊاڪٽر نبي بخش خان بلوچ، پنهنجي ڪتاب، ’مشهور سنڌي قصا ۽ عشقيه داستان-3‘ ۾ ليلا بابت، جيڪا ڄاڻ ڏئي ٿو، اها ڪجهه هن ريت آهي: ”قصي جي اڪثر روايتن موجب ليلان چنيسر جي سؤٽ هئي: يعني ته داسڙي جي ڀاءُ جي ڌيءَ هئي. داسڙي جي وفات کان پوءِ، پڳ چنيسر جي هئي، پر هو ننڍو هو، جنهن ڪري سندس چاچي سرداري هلائي. انهيءَ عرصي ۾ ليلان وڏي لاڏ ڪوڏ سان نپني ۽ چنيسر، ڇورو ڇِنو ٿي ساماڻو. داسڙي جي حياتيءَ ۾ ئي ليلان ۽ چنيسر جو مڱڻو ٿي چڪو هو، پر پوءِ وڏن حيلن ۽ شرطن سان چنيسر کي ليلان جو سڱ مليو. البت ليلان کي اهو احساس هو ته چنيسر ئي سندس مڱيندو آهي ۽ انهيءَ ڪري هو سڀني شرطون پوريون ڪرڻ لاءِ چنيسر سان ٻانهن ٻيلي ٿي بيٺي.“ (بلوچ، 1971ع، ص: 11-12)
شاهه لطيف جي ’سُر ليلا چنيسر‘ ۾ ليلا جو ڪردار هڪ هوشيار ۽ ڏاهي عورت جي ڪردار طور ڳايو ويو آهي. شاهه لطيف  هن سُر ۾ لِيلا جي پڇتاءَ ۽ منٿ ميڙ جو احوال بيان ڪيو آهي. شاهه لطيف جي نظر ۾، لِيلا هار تي وَرُ مٽائي، ڏوهه ضرور ڪيو، پر اهو ناقابل معافي ڪونه هو. کيس انهيءَ ڏهاڳ وسيلي مليل سبق کان به واقف ٿو ڪري.
ِيلا جو ذڪر (شاهواڻي، غلام محمد، (2005ع)، ’شاهه جو رسالو‘، سُر ليلان چنيسر، داستان 2، بيت 11، ص: 504)۾ ٿيل آھي .

مارُو:
مارل، شاهه لطيف جي سُر ’ڍول مارُو‘ جو هڪ ڪردار آهي، جنهن کي ’مارُو‘ پڻ ڪوٺيو ويندو آهي.’ڍول مارُو‘ جو عشقيه داستان سنڌ جي ٿرپارڪر ۽ لاڙ وارن علائقن ۾ عام مروج آهي، ان کان سواءِ هي قصو، جوڌپور، جيسلمير کان وٺي مارواڙ ۽ ڪڇ تائين پکڙيل آهي. ان جو پڙاڏو اڃا به اڳتي، راجپوتانا ۽ پنجاب وارن خطن تائين ٻڌڻ ۾ اچي ٿو، جيڪو ’ڍولا‘ گيتن جو سرچشمو بڻيو.
قصي جي مختلف روايتن ۾ ٿورو گهڻو اختلاف آهي، پر ڳالهه جا مکيه ٽاڻا، جئين ڍولي جي ملڪ ۾ ڏڪار پوڻ، ڍولي جي پيءُ جو ملڪ ڇڏي اچي، مارُؤَ جي ملڪ ۾ ويهڻ، ڍولي ۽ مارُوءَ جو ننڍپڻ ۾ مڱڻو يا شادي ٿيڻ، ڍولي ۽ سندس خاندان جو واپس وطن ورڻ، ڍولي جو اُتي ٻيءَ ڪنهن عورت سان تعلق هجڻ، مارؤَ جو کيس نياپا ڏئي واپس گهرائڻ ساڳيا ئي آهن.
ڊاڪٽر نبي بخش خان بلوچ، پنهنجي لوڪ ادب واري ڪتاب ۾ انهيءَ قصي جون مختلف روايتون ڏنيون آهن، جن مطابق ’مارُو‘ جو نالو مارو، مارئي، ماروئل، مارل ۽ ’مارئي‘ ملي ٿو.
مارُو يا مارئيءَ جي وطن بابت اختلاف آهن. ڪن روايتن مطابق مارئي، ڀونگل ديس يا ڀونگل گڍ جي هئي ۽ ڪن مطابق ٿر يا ڍٽ جي هئي. وچولي لاڙ جي روايت مطابق مارئي، ٿر جي والي، پڳر پنهوار جي ڌيءَ هئي.
شاهه لطيف، مارؤَ جو ذڪر، ’سُر ڍول مارُو‘ ۾ ڪيو آهي، جنهن ۾ کيس ’مارئيءَ‘ جي نالي سان ڪوٺيو اٿس:
مارُو جو ذڪر (مرزا، ممتاز، (1995ع)، ’گنج - شاهه جو رسالو‘، سرود ڍول مارو، ص: 481) ۾ ٿيل آھي.

مارُئي:
مارُئي، شاهه لطيف جي ’سُر مارُئي‘ جي سورمي آهي. ’عمر مارُئيءَ‘ جو داستان، وطن جي حب ۽ وطن واسين سان پيار، ڪردار جي مضبوطي ۽ مڃيل سماجي اصولن جي پاسداريءَ جو داستان آهي. مارئي، شاهه لطيف جي اها سورمي آهي، جنهن جو لاڳاپو سنڌ جي ريگستاني علائقي، ’ٿر‘ سان آهي. عمر مارئيءَ جي قصي بابت، سنڌ ۾ ڪيتريون ئي روايتون ملن ٿيون.
ڊاڪٽر نبي بخش خان بلوچ پاران مرتب ڪيل ڪتاب، ’مشهور سنڌي قصا - سنڌ جي حب الوطنيءَ جو داستان-عمر مارئيءَ‘ ۾ اسان کي مارئيءَ بابت، سنڌ ۾ هلندڙ گهڻو ڪري سڀيئي روايتون ملن ٿيون، جنهن ۾ ’تاريخ طاهري‘ ۽ ’تحفته الڪرام‘ وارين روايتن کان وٺي، آڳاٽن شاعرن جي ڪلام واريون روايتون پڻ ملن ٿيون.
’تاريخ طاهري‘ ۽ ’تحفته الڪرام‘ واريون روايتون ٿوري گهڻي فرق سان ساڳيون آهن، جنهن مطابق مارُئي، مارُو قبيلي مان هئي. سندس ڳوٺ جو نالو ’تلها‘ هو. ’ڦوڳ‘ نالي هڪ شخص، مارئيءَ جو سڱ سندس مائٽن کان گهريو، پر مارئيءَ جي مائٽن مارئيءَ جو سڱ، پنهنجن عزيزن ۾ ڏئي ڇڏيو. ڦوڳ، انهيءَ حسد ۽ ساڙ ۾، انهيءَ وقت جي حاڪم عمرسومري وٽ دانهن کڻي ويو ۽ مارئيءَ جي سونهن ۽ سوڀيا جي اهڙي ته ساراهه ڪيائين، جو عمر سومري جي دل هرکجي وئي. عمر، ڦوڳ کي سُونهون بنائي، مارئيءَ کي کوهه تان زوريءَ کڻي عمرڪوٽ ۾ آيو ۽ ساڻس شادي ڪرڻ جي خواهش ڏيکاريائين پر مارئي، پنهنجي ست سيل تي قائم رهي ۽ عمر جي آڇن کي رد ڪري ڇڏيائين. آخر، حاڪم عمر سومري، سندس ساڻيهه سان سڪ ۽ مارن سان محبت ۽ مضبوط ڪردار ۽ رشتن سان سچائي ڏسي، کيس وطن واپس اماڻي ڇڏيو، جتي مارئيءَ جي پاڪدامنيءَ ۾ شڪ ڪيو ويو، تڏهن مارئي، مڪاني ريت پاريندي، باهه مان لنگهي، ست سيل واري ثابت ٿي.
مختلف روايتن ۾، مارئيءَ جي حسب نسب ۽ ماڳ مڪان بابت، ڌار ڌار ڄاڻ ڏنل آهي. ڪن روايتن ۾ عمر ۽ مارئيءَ کي ٿڃ شريڪ ڀيڻ ڀاءُ به ڄاڻايو ويو آهي. مارئيءَ جي پيءُ جو نالو ’پالڻي‘ هو، جڏهن ته سندس ماءُ جو نالو ’ماڏوئي‘ هو. ڪن روايتن موجب مارئيءَ جي ماءُ جو نالو ’مهراڏي‘ به ڄاڻايو ويو آهي، جڏهن ته سندس مڱيندي يا مڙس جو نالو ’کيت سين‘ هو.
مارئيءَ جي ڳوٺ بابت به ڌار ڌار روايتون ملن ٿيون. ڪي چون ٿا ته مارئيءَ جو ڳوٺ، ’تلها‘ هو. ڪن جي خيال موجب ٿر جو ڳوٺ ’ملير‘، مارئيءَ جو وطن هو ته ڪي وري مارئيءَ کي ’ڀالوا ڄائي‘ لکن ٿا ۽ ڪي وري ’کائڙ‘ کي، مارئيءَ جو وطن ڄاڻائين ٿا. مارئيءَ جي وطن کي مجموعي طور سان، ’ٿر‘ سڏيو ويو آهي. بهرحال مارئيءَ جو ڪردار، وطن سان حب جي حوالي سان، شاعرن ۽ سگهڙن جو پسنديده ڪردار آهي.
ڊاڪٽر فهميده حسين، مارئيءَ جي ڪردار بابت، پنهنجي ڪتاب، ’شاهه لطيف  جي شاعريءَ ۾ عورت جو روپ‘ ۾ لکي ٿي: ”هڪ سنڌي عورت جو ڪردار، جيڪا پنهنجن اباڻن، پنهنجي وَرَ ۽ پنهنجي وطن سان سچي محبت ٿي ڪري، جنهن جي ڪردار جي پختگيءَ جي ساک سڀڪو ڏيندو. هُوءَ اهڙي ماحول ۾ ڄائي نپني جتي نه برقعا هئا نه چادرون، نه پردو هو نه پابندي، جتي نه پاڪيزگيءَ جي بلند معيارن جو پرچار هو، نه ئي ڪو اخلاقي قدرن جي اپٽار، تڏهن به منجهس عورت جي عظمت جو آدرش نظر اچي ٿو. سندس دل ۾ جا ساڻيهه جي سڪ هئي. اباڻن جي اُڪير هئي، مارؤَ لاءِ محبت هئي، شاهه لطيف کي انهيءَ متاثر ڪيو.
مارئيءَ جي روپ ۾ سنڌي عورت جو اعليٰ روپ پسي شاهه صاحب کي يقيناً تحريڪ (Inspiration) ملي هوندي. هن جڏهن ٻُڌو هوندو ته هڪ ڪمزور عورت، هڪ جابر ظالم ۽ ڏاڍي بادشاهه سان ڪيئن ٿي مُنهن ڏئي، سندس عيش عشرتون، راڻين جي راڻي پٽ راڻي ٿيڻ جي لالچ، دنيا جون سڀئي نعمتون هڪيون حاضر ڪرڻ جي آڇ ڪيئن ٿي ٺڪرائي ۽ ڪهڙيءَ ريت هڪ نماڻي نينگر ان جي ڊپ ڊاءُ، ظلمن، زنجيرن کي ٿي برداشت ڪري، ته پڪ سان سندس اندر جو حساس فنڪار تڙپي اُٿيو هوندو ۽ هن کيس ڳائي ڄڻ ته امر ڪري ڇڏيو.“(فهميده حسين، 1993ع، ص: 45-244)
شاهه لطيف، ٿر جي هڪ ننڍڙي ڳوٺ جي هن ڪردار کي پنهنجي ’سُر مارئيءَ‘ ۾ ڳائي، ان کي آفاقي حيثيت ڏئي ڇڏي آهي. سُر مارئيءَ ۾ مارئيءَ جو ڪردار جيئن شاهه لطيف بيان ڪيو آهي، اهو هڪ عام سنڌي عورت جو ڪردار آهي، جنهن کي پنهنجن اباڻن ۽ انهن جي جُوءِ سان اَڻَميو پيار آهي ۽ ان پيار کي ئي شاهه لطيف مانُ ڏنو آهي ۽ ان کي اهڙيءَ ريت ڳايو اٿس جو اُهو ساڻيهه جي سِڪ جو هڪ عظيم ۽ لافاني اُهڃاڻ بڻجي ويو آهي:

مارُئي جو ذڪر (شاهواڻي، غلام محمد، (2005ع)، ’شاهه جو رسالو‘، سُر مارئي، داستان 3، بيت 11، ص: 567) ۾ ٿيل آھي .

مَتارا:
مَتارا، شاهه لطيف جي شاعريءَ جا اجتماعي ڪردار آهن، جن جو ذڪر ’سُر يمن ڪلياڻ‘ ۾ ملي ٿو. متارا مشهور لوڪ داستان، ’موکِي مَتارا‘ جا مکيه ڪردار آهن. تاريخ ۾ موکِيءَ جي باري ۾ وڌيڪ ڪجھ ڄاڻ ملي نه سگهي آهي. متارن جو تعداد ڪن روايتن ۾ اٺ ۽ ڪن ۾ ڇهه ڄاڻايل آهي. مختلف مقامي روايتن ۾، متارن جو موکيءَ جي مئخاني ۾ سال اڌ ۾ اچڻ، سَپَ جي زهر وارو شراب پي به، نه مرڻ ۽ زهر جي خبر پوڻ تي هڪدَم مري وڃڻ (ڪجھ روايتن موجب، متارا زهريلي شراب پيئڻ جي هڪ سال بعد مرن ٿا) ۽ موکيءَ جو مئخانو ويران ٿي وڃڻ وارا ٽاڻا ساڳيا آهن. پَر انهن روايتن مان ڪنهن به روايت ۾ متارن جي حسب نسب، تاريخ وفات بابت، ڪابه مستند ڄاڻ نه ٿي ملي.
ڊاڪٽر نبي بخش خان بلوچ، پنهنجي لوڪ ادب واري ڪتاب ۾ متارن بابت، ڌار ڌار روايتون ڏنيون آهن، جن مان هڪ روايت موجب، هڪڙا اٺ يار، پيالي ڀائيوار، موکيءَ جي ميخاني جي هاڪ ٻڌي آيا. اهي اٺ يار، ٻه سمَا، ٻه سومرا، ٻه چنا ۽ ٻه چوهاڻ هئا. انهيءَ ڳالهه جي تصديق لاءِ ڪنهن سُگهڙ جو بيت ڏنل آهي:
مَتارا جو ذڪر  (شاهواڻي، غلام محمد، (2005ع)، ’شاهه جو رسالو‘، سُر يمن ڪلياڻ، داستان 4، بيت 16، ص: 103) ۾ ٿيل آھي .

مُرادي:
’مُرادي‘، شاهه لطيف جي سورمي، مومل جي ڀيڻ هئي. مشهور لوڪ داستان، ’مومل راڻي‘ جي روايتن موجب، ميرپور ماٿيلي جي حاڪم، راجا نند جون نَو (9) نياڻيون هيون، جن ۾ مرادي يا مرادان جو ذڪر به ملي ٿو. تاج جويي جي مرتب ڪيل ڪتاب، ’سُر مومل راڻي‘ ۾ حافظ محمد بخش خاصخيليءَ جي تحقيقي مقالي ۾، راجا نند سندس زال ’گنگراڻي‘ ۽ نَون ڌيئرن جا نالا ’سهجان، سومل، مومل، سوڍي، سليمت، صحت، ساڏهِان، سُلهان (صالحان) ۽ مرادان‘. جڏهن ته شاهه لطيف، ’سُرمومل راڻو‘ جي بيتن ۾ مرادان نالي بدران ’مُرادي‘ ڄاڻايو آهي:
ُرادي جو ذڪر (شيخ، ٻانهون خان، (2001ع)، ’شاهه جو رسالو‘، جلد ٻيو، سُر راڻو، داستان 9، بيت 11، ص: 484) ۾ ٿيل آھي.

مورڙو ميربحر:
مورڙو ميربحر، مشهور لوڪ داستان، ’مورڙي مانگر مڇ‘ جو مکيه ڪردار آهي. شاهه لطيف ’سُر گهاتو‘ ۾ انهيءَ لوڪداستان ڏانهن اشارو ڪيو آهي. لوڪ داستان جي عام روايت مطابق، مورڙو ميربحر راجا دلو راءِ جي راڄ ۾، سون مياڻيءَ جو رهاڪو هو. سندس پيءُ جو نالو، ’اوڀايو‘ هو، کيس ڇهه اَڻموٽ جانٺا جوان ڀائر هئا، پر مورڙو جيڪو ’مور‘ جي نالي سان به مشهور هو، سو هڪ ٽنگ کان جڏو ۽ نٻل پڻ هو. مورڙي جا ڀائر، مڇيءَ جي شڪار تي ويندا هئا ۽ کيس گهر جي نظرداريءَ ڪرڻ لاءِ ڇڏي ويندا هئا. هڪ ڀيري سندس ڀائرن کي سمنڊ ۾ شڪار ڪندي مانگر مڇ ڳڙڪائي ويو. جڏهن مورڙي کي ان دردناڪ واقعي جي خبر پئي ته مانگر مڇ کان بدلو وٺڻ جو پهه ڪندي، ٽن مائٽن ۽ ٻين مهاڻن سان صلاح مشوري بعد، هڪ لوهي پڃرو تيار ڪري، ان جي چوڌاري تِکا ڪِلا هڻائي ۽ هر هڪ ڪِلي ۾ مضبوط رسا ٻڌي ساٿين سان گڏ، وڃي ڪُن تي ڪڙڪيو. مورڙو، پاڻ پڃري ۾ ٿي ويٺو ۽ آيل ساٿين کي چيائين ته پڃرو ڪُن ۾ ڪيرايو ۽ جڏهن رسا لڏندا ڏسو ته هڪدم ڇڪي ٻاهر ڪڍجو، جڏهن پڃرو هيٺ ڪُن ۾ لاٿو ويو ته مانگر ان ۾ ماڻهوءَ کي ڏسي وات ڦاڙي ڳڙڪائڻ جي ڪوشش ڪئي، ته کتل تِکا ڪِلا ۽ ڪِير ڄاڙين ۾ ويهي ويس. مورڙي، رسن کي لوڏڻ شروع ڪيو ته مهاڻن رسا ڇِڪي مانگر کي سڪيءَ تي آندو. مورڙي، مانگر مڇ جو پيٽ چيري سڀني ڀائرن جا ڪرنگها ۽ هڏا ٻاهر ڪڍي، آڻي ڪلاچيءَ جي ڪُن جي اتر اولهه ۾، دفن ڪيا ۽ پاڻ مجاور ٿي ويٺو. اهو مقام هينئر ’ماڙي پور روڊ‘ تي ’گُل ٻائيءَ‘ (ڪُل ڀائي) نالي بس اسٽاپ وٽ آهي، جتي ڇهه قبرون مورڙي جي ڀائرن جون ۽ ستين قبر سندن ڀيڻ جي آهي، جيڪا ڇهن قبرن کان ٿورو پرڀرو آهي. مورڙي جي قبر ٿورو پرڀرو، اونهائين ٽڪري واري قبرستان ۾ آهي. اهو ٽڪريءَ وارو علائقو، هن وقت ايئر بيس (فوجي ڇانوڻيءَ) جي حد ۾ آهي. ان قبرستان کي اتي جا ماڻهو اڄ به ’مورڙي جو قبرستان‘ جي نالي سان سڃاڻن ٿا. ڊاڪٽر بلوچ لوڪ ادب واري ڪتاب ۾، ’مورڙي مانگر مڇ‘ جو قصو تمام تفصيل سان بيان ڪيو آهي. انهيءَ قصي ۾ جيڪو فرق آهي، سو اهو ته مورڙي جي پيءُ اوڀايي کي پهرين زال مان ڇهه پُٽ هئا، جن جا نالا پنهير، اڱاريو، مانجھاندو، للو، سانئر ۽ هنجھ هئا. پهرينءَ زال جي مرڻ کان پوءِ، ٻي زال مان هڪ پُٽ ’مورڙو‘ ۽ هڪڙي ڌيءَ ’سيرهين‘ ڄايس. شاهه لطيف ، مورڙي جي ڀيڻ جو ذڪر هيئن ڪيو آهي:
مورڙو ميربحر جو ذڪر (شاهواڻي، غلام محمد، (2005ع)، ’شاهه جو رسالو‘، سُر گهاتو، داستان 1، بيت 7، ص: 633) ۾ ٿيل آھي .

موکِي:
’موکي‘، شاهه لطيف  جي سُر ’يمن ڪلياڻ‘ جو هڪ مکيه ڪردار آهي، جيڪو سنڌ جي لوڪ داستان، ’موکي متارا‘ مان ورتل آهي. شاهه لطيف  جي ٻين ڪردارن وانگر، موکيءَ بابت به محققن تحقيق ڪئي آهي. ڊاڪٽر نبي بخش خان بلوچ، پنهنجي لوڪ ادب واري ڪتاب ۾ موکيءَ بابت، سنڌ جي مختلف علائقن مان ملندڙ روايتون ڏنيون آهن. انهن روايتن ۾ موکِيءَ جو شراب ٺاهڻ، مئخانو هلائڻ ۽ متارن جو وٽس شراب پيئڻ لاءِ سال اڌ ۾ اچڻ، متارن جو لاعلميءَ ۾ مئل نانگ وارو زهريلو شراب پيئڻ بعد به نه مرڻ ۽ پوءِ اهو ٻڌي ته شراب ۾ نانگ مئل هو، متارن جو انهيءَ مهل ئي مري وڃڻ، متارن جي موت بعد، شراب خانو ويران ٿيڻ ۽ انهيءَ ڏک ۾ موکيءَ جي مري وڃڻ وارا ٽاڻا ته ساڳيا ئي آهن. (سواءِ ٿرپارڪر واريءَ روايت جي) پر موکيءَ جي حسبنسب، ماڳ مڪان بابت، سڀني روايتن ۾ ڌار ڌار ڄاڻ ڏنل آهي. پهرين روايت جيڪا ڊاڪٽر بلوچ، ڪوهستان، ڪراچي ۽ ملير جي علائقن جي حوالي سان ڏني آهي، ان مطابق، مومل راڻي واري داستان جي ٻانهي ناتر، مومل جي ڏاگهه چڙهڻ بعد، گڏاپ وارو علائقو وسايو هو ۽ اتي ئي شادي ڪئي هئائين، ناتر، شراب خانو هلائيندي هئي ۽ موکِيءَ جي وڏي ٿيڻ تي اهو ڪم اُن حوالي ڪري ڇڏيو هئائين. انهيءَ روايت مطابق اڄ تائين گڏاپ واري علائقي ۾، ’ديهه موکِي‘ موجود آهي. ڊاڪٽر بلوچ جي تحقيق مطابق ’ڪؤنڪر‘ واريءَ موجوده بستيءَ کان ڏکڻ اوڀر طرف، گاهه واري سائي ۽ سُهڻي جوءِ آهي، جنهن کي ’موکِيءَ جو مڪان‘ سڏجي ٿو. موکيءَ جي قبر، متارن جي قبرن واري مقام وٽ آهي. اتي هڪ ڪهنو قبرستان موجود آهي ۽ خيال آهي ته اهو موکيءَ ۽ متارن جو مقام آهي.
ڊاڪٽر نبي بخش خان بلوچ جي ڏنل هڪ ٻيءَ روايت موجب: ”ڪنهن زماني ۾ سنڌ ۾ ڪلالن جو هڪڙو پاڙو رهندو هو. سندن شراب جي هاڪ هر هنڌ هئي... انهن جي اڳواڻ کي سڪي پني هڪڙي سدا ملوڪ ڌيءَ ڄائي هئي، جنهن جو نالو ’موکي‘ رکيائين... موکي وڏي ٿي، تڏهن خدا جي قدرت سان سندس پيءُ گذاري ويو، جنهن ڪري پيءُ جو سمورو ڪاروبار موکي پنهنجي سِر پاڻ هلائڻ لڳي.“(بلوچ، 1964ع، ص: 13)

موکِي جو ذڪر (شاهواڻي، غلام محمد، (2005ع)، ’شاهه جو رسالو‘، سُر يمن ڪلياڻ، داستان 4، بيت 13، ص: 103) ۾ ٿيل آھي .

مُومَلَ:
’مومل راڻو‘، سنڌ جو مشهور لوڪ داستان آهي. هن داستان جي سورمي، ’مومل‘ آهي. روايتن ۾ آهي ته مومل، راجا نند جي ڌيءَ هئي، جيڪو پندرهين صديءَ عيسويءَ جي اوائل ۾، گجر ذات جو، هڪ راجپوت سردار هو ۽ ’ميرپور ماٿيلي‘ جو حاڪم هو. ’راجا نند‘ کي نَو نياڻيون هيون، جن مان مومل، حسن جي ڪري هاڪاري هئي ۽ سومل، پنهنجي سياڻپ جي ڪري مشهور هئي.
تحفة الڪرام ۾ مومل بابت، ڪجهه هن ريت لکيل آهي: ”گوجر بادشاهن جي اولاد مان ’مومل‘ نالي هڪ عورت، پيءُ جي فوت ٿيڻ کان پوءِ، پنهنجي ملڪ تي حڪمراني ڪري رهي هئي.“(قانع، 1989ع، ص: 105)
جڏهن ته، تاج جويي جي مرتب ڪيل ڪتاب، ’سُر مومل راڻو‘ ۾ مومل بابت، جيڪا ڄاڻ ڏنل آهي، اها ڪجهه هن ريت آهي: ”مومل، راجا نند جي ڌيءُ هئي. سندس ماءُ جو نالو، ’گنگراڻي‘ هو، جنهن مان راجا نند کي نَو نياڻيون ڄايون. مومل جي ڀينرن جا نالا: سهجان، سومل، سوڍي، سليمت، صحت، ساڏهان، صالحان ۽ مرادي هئا. کيس ڪو ڀاءُ نه هو.“(جويو، تاج، 2004ع، ص: 33)
ڊاڪٽر نبي بخش خان بلوچ موجب، مومل وارو ڪٽنب، يعني راجا نند جو ڪٽنب، ’راٺوڙ‘ هو. مومل جي ماڙيءَ بابت، چيو وڃي ٿو، ته اها ميرپور ماٿيلي جي ڀرسان، ڀِڙي جي صورت ۾ اڃا موجود آهي.
روايتن موجب، ميرپور ماٿيلي وٽ سنڌوءَ جي وهڪري لڳ، مومل جي پيءُ، راجا نند جو ڪوٽ هو. راجا نند وٽ هڪ جادوئي ڏند هو، جنهن جي مدد سان هن، پنهنجو خزانو سنڌوءَ جي پيٽ ۾ لڪايو هو، جيڪو مومل جي غلطيءَ سبب، سندن هٿن مان هليو ويو. اهو خزانو واپس هٿ ڪرڻ لاءِ، مومل پنهنجن ڀينرن ۽ ٻانهين سميت لڏي، ’نئن ڪاڪ‘ جي ڪنڌيءَ تي پنهنجو طلسمي ’ڪاڪ محل‘ ٺاهي ويٺي، جنهن جي هاڪ هنڌين ماڳين پهچي وئي ۽ مومل ماڻڻ لاءِ ڪيئي شهزادا، مال اسباب کڻي، ڪاڪَ ڪنڌيءَ پهتا ۽ پنهنجو مال متاع، هوش حواس وڃائي وڃي قبرن ڀيڙا ٿيا:

ُومَلَ جو ذڪر (شاهواڻي، غلام محمد، (2005ع)، ’شاهه جو رسالو‘، سُر مومل راڻو، داستان 2، بيت 2، ص: 520) ۾ ٿيل آھي .

ميهارُ:
سنڌ جي مشهور لوڪ داستان، ’سُهڻي ميهار‘ جو سورمو’ميهار‘ آهي. سُهڻيءَ وانگي، ميهار بابت به ڌار ڌار روايتون موجود آهن، جن کي اسان سنڌي لوڪ داستان ۽ پنجابي لوڪ داستان ۾ ورهائي سگهون ٿا.
پنجابيءَ واري روايت موجب، ’ميهار‘ جو اصل نالو ’عزت بيگ‘ هو، جيڪو بخارا (موجوده ازبڪستان) جي هڪ امير واپاريءَ، ميرزا عاليءَ جو سڪيلڌو پٽ هو. جوان ٿيڻ تي هندستان گهمڻ سانگي آيو ۽ گهمندي گهمندي پنجاب جي شهر گجرات ڏانهن اچي نڪتو. گجرات جي هڪ ناري، ’سُهڻيءَ‘ کي ڏسي مٿس موهت ٿي پيو ۽ وطن واپس ورڻ جو خيال ئي دل تان لاهي ڇڏيائين ۽ اتي ئي رهي پيو.
مرزا قليچ بيگ، پنهنجي ڪتاب، ’سُر سُهڻي‘ ۾، ميهار بابت، ساڳي ڄاڻ ڏني آهي، پر گڏوگڏ انهيءَ ڄاڻ کي پنجابي ڪتابن تان ورتل ڄاڻايو اٿس. مرزا قليچ بيگ، سنڌي داستان موجب، ميهار جو اصل نالو ’ساهڙ‘ ڄاڻايو آهي.
ڊاڪٽر نبي بخش خان بلوچ، انهيءَ قصي کي نج سنڌي قصو مڃي ٿو ۽ لکي ٿو: ”هير رانجها داستان ۾ رانجهي جي ’تخت هزاري جي سائين‘ هجڻ واري خيال کان ’مهينوال‘ کي به بادشاهزادو بنايائون.“(بلوچ، (مقدمو)، 1972ع، ص: 2)
پنهنجيءَ ڳالهه جي ثابتيءَ لاءِ، ڊاڪٽر نبي بخش خان بلوچ، سُهڻي ۽ ميهار جي حسب نسب ۽ سندن علائقن ۽ اهڃاڻن بابت، بحث ڪيو آهي ۽ شاهه لطيف کان اڳ جي سنڌي شاعريءَ مان قصي بابت، حوالا ڏنا آهن. ڊاڪٽر بلوچ لکي ٿو: ”ميهار جو نالو ’ساهڙ‘ هو ۽ ذات جو ’نڱامرو‘ هو. هڪ روايت موجب هو ’گهنور ڄام‘ جو پٽ هو.

ميهارُ جو ذڪر (شاهواڻي، غلام محمد، (2005ع)، ’شاهه جو رسالو‘، سُر سهڻي، داستان 1، بيت 4، ص: 218) ۾ ٿيل آھي .

ناتر:
سنڌ جي مشهور لوڪ داستان، ’مومل راڻي‘ ۾، ’ناتر‘ جو ڪردار، هڪ خاص اهميت رکي ٿو. ناتر، مومل جي پيءُ، راجا نند جي خانداني ٻانهي هئي، جيڪا سندس سڀ راز ڄاڻندي هئي. جڏهن راجڪمارين ماٿيلو ڇڏيو ته راجا نند، ناتر کي سندن خاص ٻانهي ڪري موڪليو. ناتر، ڪاڪ محل جا سڀ طلسم ڄاڻندي هئي.
ناتر، مومل جي سکيا ورتل، ڪاڪ محل جي خاص ٻانهي هئي، جڏهن مومل جو ڪو متوالو اچي، ڪاڪ محل جي ٻاهران ڀير تي ڏونڪو هڻندو هو، تڏهن ’ناتر‘ تيار ٿي وڃي سندس آڌرڀاءُ ڪندي هئي ۽ کانئس آندل سڀ قيمتي سوکڙيون وٺي ڇڏيندي هئي ۽ پوءِ متوالن کي ڪاڪ جي ٽڪساٽ ۾ وائڙو ڏسي، گوهي ڏئي گم ٿي ويندي هئي.

ناتر جو ذڪر (بيگ، مرزا قليچ، (1951ع)، ’رساله شاهه عبداللطيف ڀٽائي‘، سُر مومل راڻو، فصل ستون، بيت 7، ص: 552) ۾ ٿيل آھي.

نُورِي:
نوري، شاهه لطيف جي ’سُر ڪاموڏ‘ جي سورمي آهي. اهو سُر مشهور نيم تاريخي داستان، ’نوري ڄام تماچيءَ‘ تي ٻڌل آهي. هيءُ، هڪ مُهاڻِي ۽ هڪ بادشاهه جي عشق جو داستان آهي. محققن جو خيال آهي ته، نوريءَ جو ڪردار، افسانوي رنگ رکڻ سان گڏ، حقيقي پڻ آهي. سندس شخصيت ۽ حسب نسب جي حوالي سان ڌار ڌار روايتون ملن ٿيون.
’تحفة الڪرام‘ واري روايت موجب، ’نوري‘ ذات جي گندري هئي ۽ ڪينجهر ڍنڍ تي رهندڙ مهاڻن مان هئي، جڏهن ته ڊاڪٽر نبي بخش خان بلوچ، پنهنجي لوڪ ادب واري ڪتاب، ’مشهور سنڌي قصا ۽ عشقيه داستان-2‘ ۾ نوريءَ بابت، هن ريت لکيو آهي: ”نوريءَ جي نسل ۽ نسبت بابت، ٻه رايا آهن: هڪ ته هؤَ ’جسوتڻ‘ يا ’جسوڌڻ‘ بادشاهه جي ڌيءَ هئي، پر گندرن نپائي ۽ ٻيو ته هو گندري هئي، پر صورت ۽ سيرت کڻي وڌائي، جو وڃي پَٽ -راڻي ٿي.“(بلوچ، 1972ع، مقدمو، ص: 17)
جڏهن ته بدر ابڙي به نوريءَ بابت، ٻه روايتون ڏنيون آهن. هو لکي ٿو: ” نوريءَ جي باري ۾ چون ٿا ته هوءَ ڪينجهر نالي هڪ مهاڻي جي ڌيءَ هئي. ننڍي هوندي کيس ڪوڙهه جي بيماري لڳي، پر سندس ’مرشد شاهه هوندڙي‘ جي دعا سان هوءَ بيماريءَ کان آجي ٿي ۽ سونهن ۾ اڳي کان سرس ٿي. ڪي قصاگو صاحب، نوريءَ کي جسودن جي ڌيءَ سمجهن ٿا، جنهن کي ’لاکو ڦلاڻي‘ ان شڪ ۾ چورائي کڻي ويو ته اها سندس تخم مان آهي. پوءِ، هو اهو ٻار، هڪ مهاڻي جي حوالي ڪري ويو هو.“(ابڙو، بدر، 2000ع، ص: 293) روايتن ۾ نوريءَ کي مهاڻيءَ بدران وڏگهراڻي ثابت ڪرڻ لاءِ اڪثر شاهه لطيف جي هن بيت جو حوالو ڏنو ويندو آهي:

انهيءَ زماني ۾ ڄام تماچي، جيڪو سمو بادشاهه هو، ڪينجهر تي شڪار لاءِ ايندو هو ۽  نوريءَ کي ڏسي مٿس عاشق ٿي پيو. مهاڻن کان سندس سڱ گهريائين، جيڪو مهاڻن خوشيءَ سان قبول ڪيو. نوريءَ سان شادي ڪرڻ کان پوءِ، ڄام تماچي ڪينجهر جو ڏن مهاڻن کي معاف ڪيو.
نوري، ڄام تماچيءَ سان شادي ڪري راڻي ته ٿي، پر هٺ ۽ وڏائيءَ کي ويجهو اچڻ نه ڏنائين. هميشه نوڙت ۽ نهٺائيءَ سان هلندي هئي. سمي ڄام جو مٿس راض ڏسي، ٻين راڻين ريس ڪئي، جنهن ڪري ڄام تماچيءَ، راڻين جي پرک لهڻ جو اعلان ڪيو، پر نياز، نوڙت ۽ اخلاص جي ڪري نوريءَ جو سڀني راڻين ۾ مان مٿانهون ٿيو.
’تحفة الڪرام‘ موجب: ”ٻنهي جون قبرون مڪليءَ تي شيخ حماد جماليءَ جي پيرانديءَ وٽ، هڪ حجري ۾ يادگار طور باقي آهن.“(قانع، 1989ع، ص: 129) جڏهن ته ڊاڪٽر نبي بخش خان بلوچ جي مرتب ڪيل ڪتاب، ’مشهور سنڌي قصا ۽ عشقيه داستان-2‘ ۾ هڪ روايت موجب، نوري ۽ ڄام تماچيءَ جون قبرون، مڪليءَ ۾ ڄام نظامالدين جي مقبري لڳ آهن. بدر ابڙو ان بابت، لکي ٿو: ”ڪي صاحب ان راءِ جا آهن ته نوريءَ جي قبر تماچيءَ جي ڀر ۾ ناهي، پر اها هاڻوڪي ڪينجهر ۾، هڪ ٽاپوءَ تي آهي. هاڻي عام ماڻهو ان ٽاپوءَ تي موجود ٻن مان هڪ قبر کي نوريءَ جي ۽ ٻيءَ کي نوريءَ جي مرشد شاهه هوندڙي جي مزار سڏين ٿا. هتي نوري پنهنجي مرشد جي پيرن کان رکيل آهي ۽ هوڏانهن مڪليءَ تي مڙس جي ڀر ۾ “(ابڙو، بدر، 2000ع، ص: 292)
نُورِي جو ذڪر (شاهواڻي، غلام محمد، (2005ع)، ’شاهه جو رسالو‘، سُر ڪاموڏ، داستان 1، بيت 21، ص: 624)  ۾ ٿيل آھي .

وَڳنڌُ فقير:
وڳنڌ فقير، شاهه لطيف جي سُر بلاول جو هڪ ڪردار آهي. هيءُ فقير، شاهه لطيف جي فقيرن مان هو ۽ کاڌي پيتي جو شوقين هو، تنهن ڪري شاهه لطيف حجت ۾ کيس ’پيٽوڙي‘ به ڪوٺيو آهي. وڳنڌ فقير، شاهه لطيف جو خاص مريد هو ۽ هر وقت ساڻس گڏ، هوندو هو. شاهه لطيف ڪڏهن ڪڏهن ساڻس ڀوڳ چرچا به ڪندو هو. کيس ’وَرو فقير‘ به چيو ويندو آهي.
چوئٿ رام ولهيٽ موجب، وڳند واڻيو هو ۽ ڪوٽڙيءَ جو رهاڪو هو. سندس جسم جڏو هو، پر کائڻ جو بنهه تيز هوندو هو. سُر بلاول ۾، شاهه لطيف سخين، ڏاتارن ۽ سورهين کي ڳايو آهي، پر سڄو سارو هڪڙو داستان مزاح سان ڀريل بيتن جو پڻ ملي ٿو. شاهه لطيف اهي بيت، پنهنجي هن فقير، وڳند عرف وَرُو سان دل وندرائڻ خاطر چيا آهن. انهن بيتن مان خبر پوي ٿي ته هيءُ ’فقير ڪم جو ٽوٽي، پر کائڻ جو پيٽو‘ هو:

َڳنڌُ فقير جو ذڪر (شاهواڻي، غلام محمد، (2005ع)، ’شاهه جو رسالو‘، سُر بلاول، داستان 4، بيت 4، ص: 906) ۾ ٿيل آھي .


همير سومرو:
همير سومرو، سنڌ جي مشهور لوڪ داستان، ’موملراڻي‘ جو هڪ مکيه ڪردار آهي، جنهن بابت، گهڻو ڪري اها روايت عام آهي ته، هُو، عمر ڪوٽ جو حاڪم هو ۽ سندس زال ’مکڻ ٻائي‘، راڻي مينڌري جي ڀيڻ هئي.
مير علي شير قانع جي ڪتاب، ’تحفة الڪرام‘ موجب: ”هڪ همير سومرو اهو هو، جنهن کي سمن 67-1366ع ۾ تخت تان لاٿو ۽ ٻيو شهمير شاهه همير هو، جنهن (دولت علويه موجب) سن 843هه/1439ع ۾ وفات ڪئي.“(قانع، 1989ع: 98)
جڏهن ته، تاج جويي جي مرتب ڪيل ڪتاب، ’سُر مومل راڻو‘ ۾، حافظ محمد بخش خاصخيلي، پنهنجي مقالي، ’ماٿيلي جي مومل ۽ ڍٽ جو ڍوليو‘ ۾ لکي ٿو: ”همير سومرو: هيءُ پوئين عمر بادشاهه جو پٽ ۽ سومرن ۾ آخري بادشاهه هو... همير جي زال، راڻي کلڻ ٻائي، راڻي مينڌري جي ڀيڻ هئي.“(جويو، تاج، 2007ع، ص :36)
همير سومري جا ٽي وزير هئا؛ راڻو مينڌرو (سندس سالو)، ڏونئر ڀٽي ۽ ’سينهڙو ڌماچاڻي‘. شاهه لطيف به چئني جو ذڪر ڪيو آهي:
همير سومرو جو ذڪر (شاهواڻي، غلام محمد، (2005ع)، ’شاهه جو رسالو‘، سُر مومل راڻو، داستان 2، بيت 15، ص: 523) ۾ ٿيل آھي.



شاهه جي رسالي ۾ سماجي رشتا، ثقافتي اهڃاڻ ۽ ريتون رسمون
 

مٽي مائٽيءَ وارا لفظ:
ڪنهن به سماج جي حالتن، معاملن ۽ مسئلن جي ڄاڻ کي ’سماجي شعور‘ چئبو آهي. جيڪڏهن ڪنهن شاعر يا فنڪار کي سندس عهد يا دؤر جي سياسي ۽ سماجي تناظر ۾ پرکڻو هجي، ته پهرين اُن جي پنهنجي سماج جي باري ۾ فهم ۽ ادارڪ جي سطح کي ڏسڻ ضروري هوندو آهي. ان سان گڏوگڏ، پنهنجي تاريخ کان واقفيت به سندس شعور جي سطح کي پڌرو ڪندي آهي. انساني شعور جي ترقيءَ سان سماج ۾ تبديلي ۽ ترقيءَ لاءِ راهه هموار ٿئي ٿي، ان ڪري وقت جا ڏاها پنهنجي سماج ۾ تبديليءَ لاءِ شعور جي ترقيءَ لاءِ ڪوشان هوندا آهن. هو پنهنجي تخليقي ۽ تنقيدي صلاحيتن ذريعي ماڻھن جي سماجي زندگيءَ ۾ بهتري لاءِ انساني رشتن ناتن، مٽين مائٽين، انفرادي ۽ قومي لڳ لاڳاپن لاءِ ڪي معيار ۽ ماڻ مقرر ڪري انهن بابت شعور پيدا ڪرڻ جي ڪوشش ڪندا آهن.
ان ڏس ۾ شاهه لطيف جي شاعريءَ ۾ اهڙا ڪيئي لفظ ۽ اصطلاح ملن ٿا، جن کي استعمال ڪري اُن سنڌ جي سماج جي ڀرپور تصوير پيش ڪئي آهي.

آڪاھ/آڪهه:
هي مٽي مائٽيءَ سان لاڳاپيل لفظ آهي، جيڪو ويجھن رت جي رشتن جهڙوڪ: ڏاڏو، ڏاڏي، نانو، ناني ۽ سندن اولاد، ماءُ، پيءُ، ڀائرن، ڀينرن، ۽ اولاد جي گڏيل معنيٰ ۾ ڪتب ايندو آهي. سنڌي ٻوليءَ ۾ انهيءَ معنيٰ جا ٻيا لفظ پڻ ملن ٿا، جهڙوڪ: ڪُٽنب، خاندان، ڪُڙم قبيلو، گھراڻو ۽ ڪُر. شاھلطيف، پنهنجي ڪلام ۾ آڪاھ ۽ ڪڙم قبيلو لفظ هن ريت استعمال ڪيا آهن:
آڪاھ/آڪهه جو ذڪر (شاهواڻي، غلام محمد، (2005ع)، ’شاهه جو رسالو‘، سُر حُسيني، داستان پنجون، بيت 3، ص:451) ۾ ٿيل آھي .

آيل:
هي، مٽي مائٽي سان واسطو رکندڙ لفظ آهي، جيڪو عام طور تي عورتاڻي ڪچھرين ۾ تمام گھڻو استعمال ٿيندو آهي. هن لفظ  جي معنيٰ ڊاڪٽر نبي بخش خان بلوچ ’جامع سنڌي لغات‘ ۾ هن ريت لکي آهي: ” آيَل جمع: آيَلُون، جيجَل، آئي“ ( بلوچ، 1995ع، جلد پهريون، ص:91) شاھ جي رسالي ۾، هي لفظ، ڪيترائي ڀيرا ڪم آيو آهي:
آيل جو ذڪر (شاهواڻي، غلام محمد، (2005ع)، ’شاهه جو رسالو‘، سُر سامونڊي، داستان پهريون، بيت 1، ص:189) ۾  ٿيل آھي .

اباڻا:
’اباڻا‘ سنڌي ٻوليءَ جو قديم لفظ آهي، جيڪو پيءُ جي سڱ سان تعلق ظاهر ڪري ٿو. ان لفظ ۾ ڪيئي سماجي تصور سمايل آهن:
ابي ڏاڏي جي آڪهه (خاندان)، اباڻا گھر (ڪک)، اباڻي ڪرت (ڌنڌو)، اباڻي رَوش (اهل)، اباڻو ورثو (مال ملڪيت) ۽ اباڻي ٻولي وغيره شامل آهن.  شاهه لطيف، اهو لفظ ڪيترن ئي حوالن سان ڪتب آندو آهي. هيٺئين بيت ۾ شاهه لطيف، مارئيءَ کي اباڻن جي ريت نڀائيندي، لوئيءَ جي لڄ کي انساني ڪردار جي پاڪيزگيءَ جي اهڃاڻ طور استعمال ڪيو آهي:
اباڻا  جو ذڪر (شاهواڻي، غلام محمد، (2005ع)، ’شاهه جو رسالو‘، سُر مارئي، داستان ٻيو، بيت 9، ص: 564) ۾ ٿيل آھي .


ابو ڏاڏو:
هي مٽي مائٽيءَ سان واسطو رکندڙ لفظ آهي، جيڪو ٻن لفظن ابو ۽ ڏاڏو جو مرڪب آهي.  هي لفظ پيءُ جي پيڙهيءَ، ڏاڏاڻن مائٽن، پاڙي، ذات يا قبيلي جي معنيٰ ۾ استعمال ٿيندو آهي. شاھ لطيف پنهنجي ڪلام ۾ هن لفظ کي هن ريت ڪتب آندو آهي:
ابو ڏاڏو جو ذڪر (شاهواڻي، غلام محمد، (2005ع)، ’شاهه جو رسالو‘، سُر ليلان چنيسر، داستان ٽيون، بيت 14، ص:510)ٿيل آھي .

ادا/ڀائُر/ڀاءُ:
هي مٽي مائٽيءَ سان واسطو رکندڙ لفظ آهي، جيڪو ماءُ پيءُ جي نرينا اولاد لاءِ يا ڪنهن ڇوڪريءَ جي ماءُ پيءَ جي پُٽاڻي اولاد لاءِ مخصوص آهي. هن لفظ جي هم معنيٰ طور ڀاءُ، ادو ۽ برادر به ڪم ايندو آهي. 
ادا/ڀائُر/ڀاءُ جو ذڪر (شاهواڻي، غلام محمد، (2005ع)، ’شاهه جو رسالو‘، سُر مارئي، داستان ٻيو، بيت 1، ص: 562) ۾ ٿيل آھي .

ادي/ڀينر:
هي لفظ سنڌي ٻوليءَ ۾ مِٽي مائٽيءَ جي حوالي سان ڪتب ايندو آهي. ماءُ پيءُ کان پوءِ، هي سڀني کان وڌيڪ شفقت وارو رت جو رشتو آهي. هي اهو رشتو آهي، جنهن ۾ هڪ ئي ماءُ جي پيٽان جنم وٺندڙ ڇوڪرو ۽ ڇوڪري پاڻ ۾ ڀاءُ ۽ ڀيڻ جي رشتي سان سڃاتا ويندا آهن. انهن جي لاءِ سنڌي ٻوليءَ ۾ ’ادي‘ ۽ ’ادا‘ جا لفظ استعمال ٿيندا آهن.
سنڌي سماج ۾ ’ادي‘ هڪ مانائتو لفظ آهي، جيڪو عزت جي علامت آهي. شاهه لطيف پنهنجي ڪلام ۾ گھڻين جاين تي ’ادي‘ ۽ ’اديون‘ لفظ ڪم آندو آهي:
 ادي/ڀينر جو ذڪر (شاهواڻي، غلام محمد، (2005ع)، ’شاهه جو رسالو‘، سُر ديسي، داستان ستون، بيت 10، ص: 406) ۾ ٿيل آھي .
ادي/ڀينر جو ذڪر (شاهواڻي، غلام محمد، (2005ع)، ’شاهه جو رسالو‘، سُر سسئي آبري، داستان پنجون، بيت 18، ص: 307)۾ ٿيل آھي .

ٻيٽي/ڌيءَ: 
هي، مٽي مائٽيءَ سان واسطو رکندڙ لفظ آهي، جنهن جي معنيٰ آهي: ”اولاد، ڇوڪري، نياڻي، دُختر.“(بلوچ، 1984ع، ص:1294) ’شاھ جي رسالي‘ ۾ هي لفظ هن ريت ڪم آيل آهي.
 ٻيٽي/ڌيءَ جو ذڪر (شاهواڻي، غلام محمد، (2005ع)، ’شاهه جو رسالو‘، سُر ديسي، داستان چوٿون، بيت 13، ص:393) ۾ ٿيل آھي .
ٻيٽي/ڌيءَ جو ذڪر (شاهواڻي، غلام محمد، (2005ع)، ’شاهه جو رسالو‘، سُر ڪاموڏ، داستان پهريون، بيت 4، ص:620) ۾ ٿيل آھي .

جوءِ/وهون/زال/وني:
هي نڪاح ذريعي قائم ڪيل رشتي جو لفظ آهي، پر عام طور عورت لاءِ پڻ استعمال ٿيندو آهي. لغت موجب: ”زال، گھر واري، استري.“(بلوچ، 1981ع، ص:933) شاھلطيف، پنهنجي ڪلام ۾ جوءِ لفظ هن ريت ڪم آندو آهي.
جوءِ/وهون/زال/وني جو ذڪر (شاهواڻي، غلام محمد، (2005ع)، ’شاهه جو رسالو‘، سُر معذوري، داستان چوٿون، بيت 5، ص:357) ۾ ٿيل آھي .

وَهُون: هي، مٽي مائٽي جي سلسلي جو لفظ آهي، جنهن جي معنيٰ آهي: وني، زال يا گھر واري. شاھ لطيف، پنهنجي ڪلام ۾، هن لفظ کي هيٺين ريت استعمال ڪيو آهي:
وَهُون جو ذڪر (شاهواڻي، غلام محمد، (2005ع)، ’شاهه جو رسالو‘، سُر مارئي، داستان اٺون، بيت 9، ص:590) ۾ ٿيل آھي .

روشني: ’شاهه جي ڪلام جي لغت‘ موجب: ” وَهُون: زالون، مڙسن واريون پرڻيل زالون (ڪڇي محاورو) نوجوان زالون، ڪنواريون“ (بلوچ، 2002ع،ص:527) 

جيڏي/سرتي:
ڪنهن به سماج ۾ انساني لڳ لاڳاپن سان اهو هڪ مربوط ۽ ڳنڍيل ايڪي جي صورت اختيار ڪري ٿو، مٽي مائٽي ۽ رت جي رشتن کان سواءِ ڪي اهڙا سماجي ناتا به هجن ٿا جن جي ويجھڙائپ انسان جي نفسياتي گھرج پڻ هجي ٿي. اهڙن رشتن مان دوستيءَ جو رشتو به هڪ آهي. ان ڏس ۾ دوست، ساهيڙي، جيڏي، سرتي وغيره اچي وڃن ٿا.
’جيڏي‘ ۽ ’سرتي‘ لفظن جو جمع آهي، جيڏيون ۽ سرتيون. ’جيڏي‘ معنيٰ همعمر ڇوڪري يا عورت ۽ ’سرتي‘ معنيٰ ساهيڙي. دوستيءَ جو رشتو ڪڏهن ڪڏهن رت جي رشتن واري مِٽي مائٽيءَ کان به وڌيڪ پائيدار ٿيندو آهي، ڇو ته هن روحاني رشتي ۾ جيڪو سُور ساهيڙيءَ، سرتيءَ يا جيڏل سان سلبو آهي، سو پنهنجي سڳيءَ ماءُ سان به نه سلي سگھبو آهي. لغت موجب هن لفظ جي معنيٰ آهي ”هڪ جيڏيون، سرتيون، ساهيڙيون، اديون (قلب) سرتيون، ساهيڙيون.“ (فهميده حسين، 2004ع، ص: 146)
شاهه لطيف پنهنجي ڪلام ۾ ’جيڏين‘ ۽ ’سرتين‘ کي هن نموني استعمال ڪيو آهي:

جيڏي/سرتي جو ذڪر (شاهواڻي، غلام محمد، (2005ع)، ’شاهه جو رسالو‘، سُر مارئي، داستان ٽيون، بيت 10، ص: 567) ۾ ٿيل آھي.
جيڏي/سرتي جو ذڪر (شاهواڻي، غلام محمد، (2005ع)، ’شاهه جو رسالو‘، سُر مارئي، داستان چوٿون، بيت 16، ص: 574) ۾ ٿيل آھي 

دوست/يار:
علم سماجيات ۾ ماڻھن جون دوستيون ۽ دشمنيون به مطالعي هيٺ اينديون آهن. رشتا ناتا هونئن به سماج جا اهم جُز هوندا آهن، جن جي آڌار تي ڪنهن به سماج ۾ رهندڙ ماڻھن جي رواجن، رسمن، ريتن، رهڻي ڪهڻي، سوچ ۽ فڪر جي پروڙ پوي ٿي.
دوستي ته وري سڀني ناتن کان سرس آهي. ڀاءُ ڀيڻ سان جيڪڏهن توهان جي دوستي نه آهي ته پوءِ رشتو ڪنهن ڪم جو نه آهي، پر جيڪڏهن ڪنهن ٻي قوم، ذات ۽ قبيلي يا مذهب جي ماڻھوءَ سان توهان جو ڪو به رت جو رشتو نه آهي، پر دوستيءَ جا واسطا آهن، سو هر ڏکئي موڙ تي توهان جي ڀر جھلي بيهندو ۽ ڪم ايندو.
شاهه لطيف، دوستيءَ بابت مختلف ڳالهيون ڪيون آهن. الله تعاليٰ جي بي پرواهيءَ جي ڳالھ ڪندي چوي ٿو ته، ’انسانن جي آزمائش لاءِ سختيون سهائي ٿو، دوست ۽ محب ڪُهائي مارائي ٿو، کين سختيون سهائي ٿو.


دوست/يار جو ذڪر (شاهواڻي، غلام محمد، (2005ع)، ’شاهه جو رسالو‘، سُر ڪيڏارو، داستان ٻيو، بيت 10، ص: 665) ۾ ڪيو آھي .
دوست/يار جو ذڪر(شاهواڻي، غلام محمد، (2005ع)، ’شاهه جو رسالو‘، سُر بروو سنڌي، داستان ٽيون، بيت 7، ص: 772) ۾ ب ڪيو آھي .


ڏاڏاڻا:
هي پيءُ جي طرف کان نُک نِهي توڙي نسل نروار ڪرڻ جو اهم لفظ آهي، جنهن جي معنيٰ  لغت ۾ هن ريت ڏنل آهي: ”ڏاڏو: پيءُ جو به پيءُ= ڏاڏاڻا= پيءُ جا مائٽ، ڏاڏي جا مائٽ، ڏاڏي جي آڪهه، ڏاڏي جا مائٽ، يعني ڏاڏنگ، ڏاڏاڻا.“(بلوچ، 2007ع، جلد 3، ص: 208)
شاهه لطيف، پنهنجي ڪلام ۾، مٿئين لفظ کي هن ريت ڪم آندو آهي:


ڏاڏاڻا جو ذڪر (شاهواڻي، غلام محمد، (2005ع)، ’شاهه جو رسالو‘، سُر مارئي، داستان ٽيون، بيت 1، ص: 565)۾ ڪيل آھي .

•	 ڏاڏي پوٽا: 
مٽي مائٽيءَ سان لاڳاپيل هي لفظ، جيڪو ’ڏاڏي جي آل اولاد‘ جي معنيٰ ۾ ڪتب ايندو آهي. ڊاڪٽر نبي بخش بلوچ، جامع سنڌي لغات ۾، هن لفظ جي معنيٰ هن ريت لکي آهي: ” ڏاڏي پوٽو، جمع: ڏاڏي پوٽا، پيءُ يا ڏاڏي جي عزيزن مان ڪو رشته دارُ، برادريءَ وارو، نکائي، نکِريو.“ ( بلوچ، 2007ع، جلد ٽيون، ص: 208) شاهه لطيف، سُر مارئيءَ ۾، هن لفظ کي هن ريت ڪتب آندو آهي:

ڏاڏي پوٽا جو ذڪر (شاهواڻي، غلام محمد، (2005ع)، ’شاهه جو رسالو‘، سُر مارئي، داستان پنجون، بيت 1، ص:575) ۾ ڪيل آھي .


ڏير:
هي، لفظ مٽي مائٽيءَ سان سلهاڙيل آهي ۽ عورت جي مڙس جي ڀاءُ کي ’ڏير‘ چئبو آهي. هي لفظ شاھ جي رسالي ۾ ڪيترائي ڀيرا آيل آهي: 
ڏير جو ذڪر (شاهواڻي، غلام محمد، (2005ع)، ’شاهه جو رسالو‘، سُر ديسي، داستان چوٿون، بيت 6، ص:392) ۾ ڪيل آھي .

سُهاڳ/سُهاڳڻ:
هي، سنڌي ٻوليءَ جو لفظ آهي، جنهن جي معنيٰ آهي: سڀاڳ، بخت. ’جامع سنڌي لغات‘۾ سُهاڳ جي معنيٰ هن ريت لکيل آهي: ”سُهاڳ، جمع: سُهاڳَ: سڀاڳ، بخت، ڀاڳ، خوشحالي، سـٺي قسمت، پيار، قرب، محبت، مڙس جو پرڻي وارو پيار، مڙس جي حياتيءَ تائين پائڻ جو ڳَهه، (نٿ، پوپو، مانگھه، ڪوڪو وغيره) مڙس جي زنده هئڻ جي نشاني، خاوند يا گھر وارو.“ (بلوچ، 2007ع،ص:137)
 ننڍي کنڊ ۾، جيئن ته عورت جو ڀاڳ يا بخت اُن جي مڙس کي سمجھيو ويندو آهي، تنهن ڪري  سُهاڳ مڙس جي معنيٰ ۾،  استعمال ٿيندو آهي، جڏهن ته  ڀاڳ واري يا سُهاڳڻ پڻ ان عورت کي چيو ويندو آهي، جنهن جو مُڙس زنده ۽ ساڻس خوش هجي. ان سلسلي جي لفظن، سُهاڳ ۽ سُهاڳڻيءَ کي، شاھلطيف، پنهنجي ڪلام ۾، هن ريت ڪم آندو آهي: 
سُهاڳ/سُهاڳڻ جو ذڪر (شاهواڻي، غلام محمد، (2005ع)، ’شاهه جو رسالو‘، سُر ليلان چنيسر، داستان ٽيون، بيت 11، ص:509) ۾ ڪيل آھي .

سيڻ:
هن لفظ جو لاڳاپو مِٽي مائٽي ظاهر ڪرڻ وارن لفظن منجھان آهي، جنهن جي معنيٰ ڊاڪٽر نبي بخش خان بلوچ هن ريت لکي آهي: ”گھوٽ يا ڪنوار جي مائٽن لاءِ محاورو، سڱيڻو، مائٽ- مِٽ- عزيز، سڄڻ- دوست- محبوب- مُحب- ڀتار.“ (بلوچ، 1985ع، جلد 4، ص: 1749)  شاهه لطيف، پنهنجي ڪلام ۾، مٿئين لفظ کي هن ريت ڪم آندو آهي:
سيڻ جو ذڪر (شاهواڻي، غلام محمد، (2005ع)، ’شاهه جو رسالو‘، سُر مارئي، داستان ٽيون، بيت 11، ص: 567) ۾ ٿيل آھي .

ڪانڌ/ڀتار/ور/مڙس:
ڪانڌ لفظ سنڌي ٻوليءَ ۾ نڪاح جي ذريعي قائم ڪيل رشتي جو اهم لفظ آهي، جنهن جي معنيٰ آهي: ’مڙس يا ڀتار‘
شاهه لطيف، پنهنجي ڪلام ۾ ’ڪانڌ‘ لفظ جي هم معنيٰ طور ’ڀتار ۽ ور يا ولھو‘ به ڪم آندو آهي:
ڪانڌ/ڀتار/ور/مڙس جو ذڪر (شاهواڻي، غلام محمد، (2005ع)، ’شاهه جو رسالو‘، سُر ڏهر، داستان ٽيون، بيت 4، ص: 878) ۾ ٿيل آھي .
ڪانڌ/ڀتار/ور/مڙس جو ذڪر (شاهواڻي، غلام محمد، (2005ع)، ’شاهه جو رسالو‘، سُر ليلا چنيسر، داستان ٽيون، بيت 6، ص:508) ۾ ٿيل آھي .
ڪانڌ/ڀتار/ور/مڙس جو ذڪر (شاهواڻي، غلام محمد، (2005ع)، ’شاهه جو رسالو‘، سُر سسئي آبري، داستان چوٿون، بيت 7، ص:298)  ۾ ٿيل آھي .
ڪانڌ/ڀتار/ور/مڙس جو ذڪر جو (شاهواڻي، غلام محمد، (2005ع)، ’شاهه جو رسالو‘، سُر سورٺ، داستان پهريون، بيت 5، ص:640) ۾ ٿيل آھي .

ڪُرَ :
هي، سنڌي ٻوليءَ جو لفظ آهي، جيڪو مٽي مائٽيءَ جي حوالي سان استعمال ٿيندو آهي، هن لفظ جي معنيٰ، ’جامع سنڌي لغات‘ ۾ هن ريت لکيل آهي: ”ڪُرُ جمع: ڪُرَ= نسل، خاندان، گھراڻو، بُڻ، بُڻياد، ڪُڙم، پُري، حسب نسب،“ (بلوچ، 1985ع، ص: 2044)
ڪُرَ  جو ذڪر (شاهواڻي، غلام محمد، (61-1960ع)، ’شاهه جو رسالو‘، سُر مارئي، ابيات متفرقه، بيت 17، ص:47-846) ۾ ٿيل آھي .

ماءُ:
هي سنڌي ٻوليءَ جو مٺڙو لفظ آهي، جنهن جي معنيٰ ’امڙ، جيجل‘ آهي. هن لفظ جو واسطو مِٽي مائٽيءَ ۾ سڀني رشتن کان وڌيڪ سنٻنڌ وارو ۽ سگھارو آهي.
شاهه لطيف، پنهنجي ڪلام ۾، ’ماءُ‘ لفظ کي مختلف صورتن ۾ ڪتب آندو آهي، جيئن: ’ماءُ‘،  ’مادر‘، ’امڙ‘،  ’ماسِ‘، ’جيجل‘، ’جيجان‘ وغيره.
ماءُ جو ذڪر (شاهواڻي، غلام محمد، (2005ع)، ’شاهه جو رسالو‘، سُر سامونڊي، داستان ٽيون، بيت 13، ص: 207)  ۾ ٿيل آھي. 

ماءُ جو ذڪر (شاهواڻي، غلام محمد، (2005ع)، ’شاهه جو رسالو‘، سُر ڪيڏارو، داستان پنجون، بيت 9، ص: 674) ۾ ٿيل آھي .

مائٽ، مِٽ:
هي، سنڌي ٻوليءَ جو لفظ آهي، جنهن ۾ بنيادي طرح ماءُ جي رشتي سان ڳانڍاپو ظاهر ٿئي ٿو، پر مجموعي طرح سڀني رشتن جي ترجماني ڪري ٿو. هن لفظ جي مختلف صورتن کي شاھ لطيف پنهنجي ڪلام ۾ استعمال ڪيو آهي
مائٽ، مِٽ جو ذڪر (شاهواڻي، غلام محمد، (2005ع)، ’شاهه جو رسالو‘، سُر ديسي، داستان چوٿون، بيت17، ص:394)۾ ٿيل آھي .
مائٽ، مِٽ جو ذڪر (شاهواڻي، غلام محمد، (2005ع)، ’شاهه جو رسالو‘، سُر حسيني، داستان پنجون، بيت 5، ص:451)۾ ٿيل آھي .


 
 
  شاھ لطيف پنھنجي رسالي ۾ شاديءَ/وهانءَ جون رسمون ھيٺيو ذڪر ڪيون آھن.
•	 ڇيڄ/ڏانڊيا:  
اڳوڻي زماني ۾، شادين ۾ ڇيڄ يا ڏانڊيا ناچ ضرور ٿيندو هو. هاڻي به ٻهراڙين ۾ ڪٿي ڪٿي اهو رواج هلندڙ آهي. ڇيڄ ناچ جو هڪ قسم آهي، جنهن ۾ دُهل جي وڄت تي، مرد ماڻھو، مڱڻهار جي چوڌاري گولائيءَ ۾ قطار ٺاهي فٽ کن جو ڏانڊيون هٿ ۾ کڻي بيهن. دهل جي وڄت تي هڪ خاص انداز ۾ ڦيرا ڏيئي اهي ڏانڊيون هڪ ٻئي سان ٽڪرائيندي، نچندا آهن، جنهن سان هڪ خاص قسم جو آواز پيدا ٿئي ٿو. شاهه لطيف انهيءَ رسم جو ذڪر هن ريت ڪيو آهي: 
ڇيڄ/ڏانڊيا جو ذڪر (شاهواڻي، غلام محمد، 2005ع، ’شاهه جو رسالو‘ سُر ديسي، داستان پنجون، بيت 5، ص: 396)ٿيل آھي .

•	 ڏاج /ڏيج ڏيکارڻ: 
وهانءَ وقت ڪُنوار کي جيڪو سامان پنهنجي ماءُ پيءَ پاران ملي ٿو، تنهن کي ڏيج يا ڏاج چوندا آهن، ڏيج ۾ ڪپڙا، چوڙيون، ۽ ٻيا ڳهه، جُتيون ۽ ٻيو ذاتي ضرورت جو سامان ڏنو ويندو آهي. عام طور اصلوڪن سنڌين ۾ ڏيج جي باقاعدي گھوٽيتن پاران گُھر نه ڪئي ويندي آهي، ڪنواريتا پنهنجي وت ۽ وَس آهر جيڪي ڏين سو قبول پوندو آهي، پر هاڻي ڌارين قومن جي ريس ۾ گهڻي ڏاج جو رواج پئجي ويو آهي. اهو سڄو ڏاج شاديءَ ۾ ڄاڃين کي ڏيکاريو به ويندو آهي.
ڏاج /ڏيج ڏيکارڻ جو ذڪر (شاهواڻي، غلام محمد، (2005ع)، ’شاهه جو رسالو‘، سُر حسيني، داستان پنجون، بيت 4، ص: 451) ۾ ڪيو آھي .

ڏانوڻ ڏائڻ: گھوٽ جڏهن ڪنوار جي گھر جي در تي پهچندو آهي ته ان وقت ڪيتريون ئي ڪنواريتيون يا ڪنوار جون ڀينرون سندس رستو جھلي بيهنديون آهن ۽ انهن مان گھوٽ جي سالي يا ڪنوار جي ويجھي مائٽياڻي هڪ ڪچو ڌاڳو کڻي پير جي اڱوٺي کان وٺي، سندس ساڄي پاسي جي هٿ جي چيچ تائين ور ڏيئي ڏانوڻ ڏائيندي آهي. ڪا ڏهاڳڻ يا ڏُکي عورت ان رسم ۾ حصو ڪانه وٺندي ڇو ته اُن کي بدسوڻ سمجھيو ويندو آهي. ان رسم کان پوءِ عورتون ڪجھ لاڳ پئسا وٺي پوءِ ڇڏينديون آهن. ڪوهستان ۽ لاڙ واري پاسي ڪنوار ڏانهن ويندي در تي سالي ڏانوڻ ڏائڻ جو ساٺ ڪندي آهي، جنهن ۾ ڪاٺي اُڀي بيهاري وٽيل ڌاڳي سان گھوٽ جو هڪ هٿ ڦاسائڻ جي ڪوشش ڪئي ويندي آهي. اها رسم، شاهه لطيف جي زماني ۾ به هئي. شاهه لطيف، سسئيءَ جي واتان چورائي ٿو:
ڏانوڻ ڏائڻ جو ذڪر (شاهواڻي، غلام محمد، (2005ع)، ’شاهه جو رسالو‘، سُر ديسي، داستان ستون، بيت 13، ص: 407)۾ ڪيو آھي .

•	 ڍڪڻ ڀڃڻ:
 ڏانوڻ جي رسم کان پوءِ گھوٽ کان ڍڪڻ ڀڃايو ويندو آهي. سنڌ جي ڪن حصن ۾ اهو ڍڪڻ گھوٽ کان سندس گھر ۾ ئي عورتون ڀڃائينديون آهن ۽ ڪٿي وري اَنهير، جيڪو گھوٽ جو مددگار ۽ ساٿي هوندو آهي، اهو ڪنوار جي گھر وڃي ڍڪڻ ڀڃندو آهي، پر ڪن علائقن ۾ خاص ڪري ڪوهستان واري پاسي اهو ڍڪڻ جڏهن گھوٽ، ڪنوار جي گھر ايندو آهي، تڏهن ڪنوار جي گھر جي در تي ڀڃندو آهي.
سنڌ جي ڪجھ ايراضين ۾ ان ڍڪڻ تي گھوٽ کان اڳ ۾ ڪنوار پير رکندي آهي ۽ ان کانپوءِ گھوٽ رکندو آهي، جيڪڏهن گھوٽ جو پير ڍڪڻ تي پوريءَ طرح رهيو ۽ آڏو ٽيڏو نه ٿيو ته پوءِ اهو سٺو سوڻ سمجھيو ويندو آهي، پر جيڪڏهن پير ابتو سبتو رهيو، ته پوءِ بد سوڻ ڄاتو ويندو آهي. سُر ليلا چنيسر ۾، شاهه لطيف، انهيءَ سوڻ جو ذڪر ڪيو آهي:
ڍڪڻ ڀڃڻ جو ذڪر (شاهواڻي، غلام محمد، (2005ع)، ’شاهه جو رسالو‘، سُر ليلان چنيسر، داستان پهريون، بيت 15، ص: 501) ۾ ٿيل آھي .
ليلا جڏهن ڏٺو ته ڍڪڻ جي رسم ادا ڪرڻ وقت سندس گھوٽ چنيسر جو پير ڍڪڻ تي پورو نه رهيو ته ليلا ان مان اهو اندازو لڳايو ته چنيسر ساڻس وفاداري نه ڪندو.

•	 سڳو ٻڌڻ/ڳانو ٻڌڻ:
 ڳانو دراصل هڪ ڏوريءَ کي چئبو آهي، جنهن جو مطلب ڪو ٻنڌڻ ٻڌڻ هجي ٿو. اهو ڳچيءَ ۾ به پائي سگھجي ٿو ته ٻانهن يا پيرن ۾ به ٻڌي سگھجي ٿو. اهو سزا ڏيڻ لاءِ لوهه جي پٽيءَ جي صورت ۾ به ٿي سگھي ٿو، سنڌ ۾ ڳاني جا ڪيترائي ڪارج آهن. هڪڙو ڪارج شاديءَ ۾ ٻانهن ۾ سُٽ يا ريشم جا ڌاڳا ٻڌڻ پڻ آهي. شاهه لطيف جي دور ۾ شاديءَ جي موقعي تي گھوٽ ۽ ڪنوار کي ٻانهن ۾ ڳانا ۽ سڳا ٻڌا ويندا هئا، جن جو ذڪر شاهه لطيف ڪري ٿو:
سڳو ٻڌڻ/ڳانو ٻڌڻ جو ذڪر (شاهواڻي، غلام محمد، (2005ع)، ’شاهه جو رسالو‘، سُر مارئي، داستان ٽيون، بيت 6، ص: 566) ۾ ٿيل آھي .
سڳو ٻڌڻ/ڳانو ٻڌڻ جو ذڪر  (شاهواڻي، غلام محمد، (2005ع)، ’شاهه جو رسالو‘، سُر مارئي، داستان ڇهون، بيت 13، ص: 581)ٿيل آھي .
اهي ڳانا يا سڳڙا ايستائين گھوٽ ۽ ڪنوار کي ٻڌل هوندا آهن، جيسين لائون لهن. لائن مهل جيڪي ساٺ سوڻ ڪيا ويندا آهن، انهن ۾ ڏانوڻ به هڪ رسم آهي.


•	 سَڱُ ڪرڻ:  
سنڌ ۾ شاديءَ جي رسم جي شروعات سڱ ڪرڻ سان ٿيندي آهي. هڪ پهاڪو آهي ته:
سنڌي مسلمانن ۾ سئوٽ يا ڏاڏي پوٽي سان سڱ ڳنڍڻ کي فوقيت حاصل رهي آهي، اُن کان پوءِ ٻين مائٽن ۾ سڱ جي ڳولها ٿيندي هئي، پر هاڻ وقت بدلجي ويو آهي، ۽ خاندان کان ٻاهر پڻ شاديون ٿين ٿيون. هندو جاتيءَ ۾ سنڌي هندن ۾ پنهنجي مائٽن ۾ سڱ ڪرڻ جي منع آهي. هڪ ڀيرو سڱ جي پڪ ٿي ته اُن جي اعلان کي ’پڌري‘ چون ۽ باقاعدي رسم ڪرڻ کي ’مڱڻو‘ چون. شادي ٿيڻ تائين ڪيتريون ئي رسمون ٿينديون آهن، انهن سان لاڳاپيل انهن لفظن بابت هتي احوال ڏجي ٿو. جيڪي شاهه لطيف پنهنجي ڪلام ۾ ڪتب آندا آهن. 
سَڱُ ڪرڻ جو ذڪر   (شاهواڻي، غلام محمد، 2005ع، ’شاهه جو رسالو‘ سُر سسئي آبري، داستان پنجون، بيت 18، ص: 307) ۾ ٿيل آھي .

•	 سيج جون رسمون: 
سيج ان هنڌ کي چئجي. جنھن تي گھوٽ ۽ ڪنوار کي وهاري لائُن جو ساٺ يا شاديءَ جا ٻيا سوڻ ساٺ ڪجن.
سيج اڪثر ڳاڙهي رنگ جي بخملي سوڙ يا رِلي تيار ڪئي ويندي آهي. مختلف  علائقن جي ريتن موجب ڪٿي سيج ڪنواريتا تيارڪن ته ڪٿي وري اهو ذمو گھوٽيتن مٿان هوندو آهي. 
سيج وڇائي وچ تي وهاڻو رکي، ان تي گھوٽ ۽ ڪنوار کي اهڙي نموني آمھون سامھون وهاريو ويندو آهي جو، گھوٽ جو منھن اولهه طرف ۽ ڪنوار جو منھن اوڀر طرف ٿئي. گھوٽ جي اچڻ کان اڳ ڪنوار جو منھن ڍڪي کيس ڪا سهاڳڻ پلئه ڏئي سيج تي ويهاريندي آهي ۽ پوءِ گھوٽ کي سندس ڀيڻ يا ڪا ويجهي مائٽياڻي پلئه ڏئي سيج تي وهاريندي آهي. 
سيج تي گھوٽ ڪنوار سان جيڪي رسمون ڪجن ٿيون انهن ۾ لائُون، تِر مُئڻ، ڦل چونڊڻ، مُٺ کولائڻ لاءِ (ڇوهارو ڇڏائڻ)، وڃڻو گھُلائڻ، قرآن پڙهائڻ، سُپ اپڙڻ، اُکري ۽ مُهري ۾ ان ڇڙڻ ۽ ڪي ٻيو رسمون پڻ ٿين ۽ آخر ۾ منھن ڏيکارڻ جي رسم ڪئي ويندي آهي. عورتون انهن ساٺن موجب ڳيچ پڻ ڳائينديون رهنديون آهن.
ڪن هنڌن تي سيج سان ڳجھا ساٺ پڻ ڪيا ويندا آهن. جن ۾ ڪنوار جو ونواهه وارو جوڙو گھوٽ واري پاسي کان سيج هيٺان وڇائڻ، هڪ مخصوص ڳيچ ڳائڻ، ان جي برعڪس گھوٽ کي انهن ساٺن ۽ سوڻن وسيلي بد اثرن کان بچڻ لاءِ پڻ ڪي ترڪيبون ڪيون وينديون آهن.
انهن مڙني رسمن کان پوءِ ڪنوار جي مائٽن کان موڪلاڻي ۽ ڄڃ جي موٽ جون تياريون شروع ٿينديون آهن.
 سيج جون رسمون جو ذڪر شاهواڻي، غلام محمد، (2005ع)، ’شاهه جو رسالو‘، سُر مارئي، داستان ٽيون، بيت 15، ص: 568) ۾ ٿيل آھي .

•	 ڪاڄ: 
ڪاڄ مان مُراد شاديءَ واري ڏينهن گھوٽيتن پاران آيل مهمانن کي آجياڻو ڏيڻ آهي، جنهن ۾ حيثيت آهر طعام تيار ڪرايا ويندا آهن. 
ڪاڄ جي لغتي معنيٰ هيءَ آهي: ”ڪاڄُ جمع ڪاڄَ: ڪم- ڪار- ڌنڌو- پيشو- ڪرت- ڌاري- ڪسبُ- ڪارگذاري- ڪاجُ. خوشيءَ جي هڪ رسم- شادي- جشن- منگل آچار. شادي جي موقعي تي ڪيل کاڌو.“( بلوچ، 1985ع، ص:1967).
شاديءَ جي موقعي تي گھوٽيتا توڙي ڪنواريتا  پنهنجي مٽن مائٽن، سنگت ساٿ، راڄ ڀاڳ ۽ ڄاڻ سڃاڻ وارن کي پنهنجي خوشيءَ ۾ شريڪ ٿيڻ لاءِ سڏ ڏيندا آهن، جيڪي ڪاڄ ۾ شريڪ ٿي پُئو/ گھور به ڏيندا آهن.
شاديءَ جي رسم اوائلي دؤر کان وٺي اسان جي سماج ۾ رائج آهي. ماضيءَ ۾ شاديءَ جي دعوت ڏيڻ لاءِ خاص مڱڻهار مقرر هوندا هئا، جيڪي پاڙي پاڙي وڃي دهل وڄائي دعوت ڏيندا هئا، پر هاڻي جديد دؤر ۾ شادي جي سڏ لاءِ دعوت ناما يا شادي ڪارڊ ڇپرايا وڃن ٿا. پر ڳوٺن ۾ اڃان به شاديءَ جي ڪاڄ جي دعوت ڏيڻ جو پراڻو طريقو رائج آهي. ڪراچي جي علائقي لياري، ملير ۽ ڪوهستاني پٽيءَ ۾ عورتون ٽولي جي صورت ۾ مٽن مائٽن ۽ واسطيدارن کي ذاتي طور تي گھر گھر وڃي دعوت ڏينديون آهن.

 ڪاڄ جو ذڪر (شيخ، ٻانھون خان، ( 2012ع) ، ’شاهه جو رسالو‘ جلد ٽئون، سُر ليلا، داستان ٻيو، بيت 10، ص:209) ۾ ٿيل آھي .

•	 کيئڻ کارائڻ: 
گھوٽ جي گھر صبح مان جڏهن گھوٽ جا ويجھا مائٽ ۽ دوست اچي گڏ ٿيندا آهن، ته انهن سڀني ڄاڃين کي سوجي، سيويون، پيهون نشاستو يا گھڻو ڪري گيهه ۽ کنڊ ۾ ڀوريل ماني کارائي ويندي آهي. ان رسم کي کيئڻ کارائڻ جي رسم چيو ويندو آهي.
شاهه لطيف، ان رسم جو ذڪر پنهنجي ڪلام ۾ هن ريت ڪيو آهي:
کيئڻ کارائڻ  جو ذڪر (شاهواڻي، غلام محمد، (2005ع)، ’شاهه جو رسالو‘، سُر سسئي آبري، ابيات متفرقه، وائي، ص: 337)  ۾ ٿيل آھي ،

•	 لائون:

 گھوٽ ۽ ڪنوار جِتي لائون لهندا آهن، اُتي هڪڙي سيج سجائي ويندي آهي، جنهن تي گھوٽ ۽ ڪنوار کي آمهون سامهون ويهاريو ويندو آهي ۽ لانئن جي ڳيچن سان مٽ مائٽ هڪ هڪ ڪري ست ڀيرا ٻنهيءَ جا مٿا ٽڪرائيندا آهن، جنهن کي لائون چئبو آهي.
شاهه لطيف، سُر مارئيءَ ۾ لائن جي رسم جو ذڪر ڪندي مارئيءَ جي واتان چورائي ٿو:
لائون جو ذڪر (شاهواڻي، غلام محمد، (2005ع)، ’شاهه جو رسالو‘، سُر مارئي، داستان ٽيون، بيت 6، ص: 566)۾ ٿيل آھي .

•	 موڙ:
 موڙ شاديءَ جي هڪ رسم آهي، جنهن کي مسلمان ’موڙ يا سهرو‘ ۽ هندو ’مُگھٽ‘ چوندا آهن. ڪن ذاتين يا قبيلن ۾ نڪاح کان اڳ گھوٽ وهنجي سهنجي ايندو آهي، ته کيس ڇني ۾ سيج تي ويهاريو ويندو آهي، جتي اجرڪ يا لونگي ڍڪائڻ جي رسم سان گڏ موڙ ٻڌڻ جي رسم پڻ ادا ڪئي ويندي آهي. موڙ ڪنواريتن طرفان گھوٽ کي ڏنا ويندا آهن. ڇني ۾ موجود ڄاڃين کان ڳوٺ جو وڏيرو يا چڱو مڙس موڙ جي موڪل وٺي، گھوٽ کي پهرين پڳ يا سنڌي ٽوپي پارائي مٿان موڙ ٻڌندو آهي. موڙ ٻڌڻ کان پوءِ مڱڻهار ڄاڃين کان موڙن جي گھور وٺندو آهي. وچولي ۽ لاڙ ۾ موڙ ٻڌڻ جي رسم گھر اندر گھوٽ جون ڀينرون ڪنديون آهن، ۽ انهن جا ڳيچ ڳائينديون آهن. موڙ ٻڌڻ کي اُتر سنڌ ۾ سهرو ٻڌڻ به چون.
سنڌ ۾ رهندڙ مختلف قبيلن ۽ ذاتين وٽ موڙ جا مختلف طريقا ملن ٿا. ڪي گلاب يا موتيي جي گلن جا موڙ ٺاهرائين ته ڪي موتيي ۽ ڪوڏين جي لڙهين جي. گھوٽ کي موڙ ٻڌي مٿان وري لياري رنگ جي کُهنبي پوتي يا هيڊي رنگ ۽ ڀرت ڀريل بوڇڻي پارائين. ڪن هنڌن تي وري 
 موڙ جو ذڪر (شاهواڻي، غلام محمد،  (2012ع ) ، ’شاهه جو رسالو‘ سُر پورب، داستان ٽيون، بيت 4، ص: 160) ۾ ٿيل آھي .

•	 ميندي لائڻ: 
شاديءَ کان هڪ رات اڳ ڪنوار ۽ گھوٽ کي ميندي لڳائي ويندي آهي. گھڻو ڪري ڪنوار کي اُن جون جيڏيون، سرتيون ۽ گھوٽ کي اُن جون ڀينر ۽ ٻيون سهاڳڻيون ميندي لائينديون آهن ۽ ميندي لائڻ سان گڏوگڏ سهرا پڻ ڳائينديون آهن ۽ جھمريون هڻنديون آهن. ان رسم دوران گھوٽ سان گڏ ويٺل سندس ’اَهنير‘ کي به هڪ هٿ تي ڪا ڇوڪري ميندي لائيندي آهي، جيئن خبر پئي ته هي گھوٽ جو ’اَهنير‘ آهي.
شاديءَ ۾ مينديءَ لڳائڻ جي رسم سنڌ ۾ پراڻي دؤر کان هلندڙ آهي. شاهه لطيف جي دؤر ۾ به هيءَ رسم هلندڙ هئي. شاهه لطيف، پنهنجي ڪلام ۾، ميندي جو ذڪر هن ريت ڪيو آهي:

ميندي لائڻ جو ذڪر (شاهواڻي، غلام محمد، (2005ع)، ’شاهه جو رسالو‘، سُر کنڀات، داستان ٻيو، بيت 22، ص: 143) ۾ ٿيل آھي .

•	 نيکيٽي: 
نيکيٽيءَ جي لغتي معنيٰ هيءَ آهي: ”نيکيٽِي: جدائي، شاديءَ کان پوءِ ڪنوار جي مائٽاڻي گھر کان جدائي- شاديءَ کان پوءِ ڪنوار جو مائٽاڻو گھر ڇڏڻ- ڪنوار جو مائٽاڻي گھر کان جدا ٿيڻ.“ (بلوچ،2007ع، ص: 460)
نيکيٽي، وهانءُ جي هڪ اهم ۽ آخري رسم آهي، جيڪا لانئن کان پوءِ سرانجام ڏني ويندي آهي ۽ ڪنوار، گھوٽ سان گڏ، مائٽاڻو گھر ڇڏي ساهراڻي گھر اُسهندي آهي ۽ اهي پَلَ لُڙڪن ۽ مُرڪن ۾ پويل هوندا آهن. ان کي اڄڪلھه رخصتي به چون ان مهل جو ڳيچ ڳائبو آهي. شاهه لطيف، ’سُر سسئي آبري‘ جي هڪ وائيءَ ۾ نيکيٽيءَ جو ذڪر ڪيوآ هي:
نيکيٽي جو ذڪر (شيخ، ٻانھون خان (2012ع) ، ’شاهه جو رسالو‘ سُر سسئي آبري، داستان ٻيو، وائي، ص:21) ٿيل آھي .

•	 وناهه: 
وناهه يا ونواهه، شاديءَ جي موقعي جي اهم رسم آهي، جيڪا شاديءَ واري ڏينهن کان عام طور ٽي، پنج يا ست ڏينهن اڳي ادا ڪئي ويندي آهي، جنهن ۾ گھوٽيتن جون عورتون، ڪنوار جي گھر وڃي ڳيچ ڳائي، ڪنوار سان سوڻ ساٺ ڪري ۽ کيس (رسم موجب) شاديءَ تائين جو کاڌي پيتي ۽ سينگار جو سامان (ابٽن، پيٺي، ڪيسو ڦل، سرهو، تيل، ميندي، مساڳ وغيره) ڏيئي، اکيو ٻڌي گھر جي هڪ ڪنڊ ۾ ويهارينديون آهن، جنهن کي وناهه / ونواهه ۾ ويهڻ چئجي ٿو.
جامع سنڌي لغات موجب ’وناهه‘ جي معنيٰ آهي: ”شاديءَ کان اڳ جي هڪ رسم (جنهن ۾ ڪنوار کي ٽن ڏينهن کان ستن ڏينهن تائين اکيو ٻڌي ڪنڊ ۾ ويهارجي) – ونواهه.“(بلوچ، 2007ع، ص: 216) 
وناهه ۾ ويهڻ کان پوءِ ڪوبه مرد ماڻهو ڪنوار جي منهن نه پوندو آهي. شاهه لطيف، پنهنجي ڪلام ۾ هن رسم جو ذڪر هيٺئينءَ ريت ڪيو آهي:
وناهه جو ذڪر (شاهواڻي، غلام محمد، (2005ع)، ’شاهه جو رسالو‘، سُر سسئي آبري، ابيات متفرقه، وائي - 3، ص: 337)ٿيل  آھي .

ڪانگ لنوڻ:
ڪنهن گھر جي ٻُنڀي، مَنَهه يا ڀت تي ڪانگ ويهي لنوي، ته سنڌي ماڻھو ان مان گمان ڪڍندا آهن ته اجھو ڪو سڄڻ يا دوست آيو. ڪي عورتون ڪانگ جي ڪان ڪان يا مخصوص لنوڻ مان اندازو ڪندي چونديون آهن ته ڪانءُ ٿو لنوي، اجھو ٿو ڪو مهمان اچي. سنڌ واسي ڪانگ کي هڪ قاصد پڻ سمجھندا آهن، جيڪو پرين جا سنيها ۽ هنن جي ميلاپ جو پيغام کڻي ايندو آهي.
ڪانگ کي سنڌ جي گھر گھر ۾ قاصد سان منسوب ڪيو ويندو آهي يا مهمان جي اچڻ جي نشاني سمجھيو ويندو آهي. شاهه لطيف، پنهنجي شاعريءَ ۾، هن پکيءَ جو ان حوالي سان ذڪر ڪيو آهي:
ڪانگ لنوڻ جو ذڪي (شاهواڻي، غلام محمد، (2005ع)، ’شاهه جو رسالو‘، سُر پورب، داستان پهريون، بيت 5، ص: 838)۾ ٿيل آھي .

ڳچيءَ پاند پائڻ/معافي وٺڻ:
جي دل گھريو دوست يا مِٽ، ڪنهن ڳالھ تان رسي پئي، ڪنهن کان جي ڪو ڏوهه جهڙو ڪم ٿي پئي يا ڪو نوجوان ليڪو لتاڙي، ارڏائي ڪري ته اڳلي کي پرچائڻ لاءِ سنڌ واسي ڳچيءَ ۾ پاند پائي وڃي معافي وٺندا آهن.
ڳچيءَ پاند پائڻ/معافي وٺڻ جو ذڪر شاهواڻي، غلام محمد، (2005ع)،  ’شاهه جو رسالو‘، سُر ليلا چنيسر، داستان ٻيو، بيت 19، ص: 506) ۾ ٿيل آھي .

مالاري/ مالهاري پکيءَ جو سوڻ:
مالاريءَ کي انگريزيءَ ۾ Great Grey Shrike جي نالي سان سڃاتو وڃي ٿو. هيءُ پکي صبح جو مال جي پهرڻ وقت مينهن، ڳئن ۽ ٻڪرين جي پٺيءَ تي ڳچ پنڌ تائين سواري ڪندي نظر ايندو آهي. خاص ڪري ٻاڪري مال جي حوالي سان صبح جي پهر ۾ هن پکيءَ جي مال (ڌڻ) جي کاٻي پاسي ويهڻ کي بدسوڻ ڄاتو ويندو آهي. اول ته ڌنار هن پکيءَ کي کاٻي پاسي ويهڻ ئي ناهن ڏيندا، جي هيءُ پکي ويهڻ جي لاءِ واجھائي ته اُلر ڪري اڏائي ڇڏيندس، ڇو ته جڏهن هي پکي ڌڻ جي کاٻي پاسي ويهي ته اهو وهم ڪيو ويندو آهي ته، مال تي ’ٺڪاڻ‘ سوار آهي. ٺڪاڻ کي غيبات طور سمجھيو وڃي ٿو، جيڪا ڀاڳين جا وٿاڻ ولها ڪري ڇڏي، وهم ويٺل آهي ته اِن ازغيبي آفت آڏو آيل چڱي ڀلي ٿلهي متاري ٻڪريءَ کي ڪاتي به مس پوندي، چڱي ڀلي صحتمند ٻڪري هڪ خاص قسم جي وڏي رڙ ڪندي ۽ ٻيءَ رڙ تائين ڪاتي به مس پوندس. حلال ڪرڻ کان پوءِ جڏهن کل لاهبس ته گوشت رتايل هوندس ۽ گوشت جو اصل سواد ئي نه هوندو. ڪيترائي سوادي مصالحا ملائي رڌبو پر ٺڪاڻ واري خاص بوءِ اصل نه ويندي. باقي هن پکيءَ جي ساڄي پاسي ويهڻ کي سٺو سوڻ ڄاتو وڃي ٿو ۽ رحمت تصور ڪيو وڃي ٿو.
مالاري/ مالهاري پکيءَ جو سوڻ جو ذڪر (بلوچ، نبي بخش خان، ڊاڪٽر، (1969ع)، ’شاهه جو رسالو‘، سرود سسئي، بيت 374، ص: 66) ۾ ڪيو آھي .

موت تي روئڻ/ پٽڻ (پار ڪڍڻ، اوسارا ڪڍڻ):

•	 پار ڪڍڻ: 
ٻار جي پيدائش تي خوشي ۽ ڪنهن گھر ڀاتيءَ جي موت تي ڏک جو اظهار، انسان جي فطرت ۾ شامل آهي ۽ هر ڪنهن جي خوشيءَ ۾ شريڪ ٿيڻ ۽ غم ۾ ساٿ ڏيڻ انسانيت جو اهم جُز آهي.
شاهه لطيف جي زماني ۾ به اهي رسمون رواج هوندا هئا. جڏهن ڪو مائٽ مِٽ يا پاڙي ۾ ڪو مرندو آهي ته سڀئي ڪٽنب ۽ پاڙي واريون عورتون، مري ويل جي وارثن سان ڏک ۾ شريڪ ٿينديون آهن ۽ پار ڪڍي روئنديون آهن.
 پار ڪڍڻ جو ذڪر  (شاهواڻي، غلام محمد، (2005ع)، ’شاهه جو رسالو‘، سُر ڪوهياري، داستان پنجون، بيت 10، ص: 428)۾ ٿيل آھي .

•	 ڀَنڻ:
 اهڙي غم جي موقعن تي اُهي ئي عورتون روئَنديون ۽ پار ڪڍنديون آهن، جن جي اندر ۾ لڳل هوندي آهي ۽ جنهن جو ڪو گھر جو ڀاتي مرندو آهي:
ڀَنڻ جو ذڪر (شاهواڻي، غلا م محمد، (2005ع)، ’شاهه جو رسالو‘، سُر حسيني، داستان ڇهون، بيت 18، ص: 458) ۾ ٿيل آھي .

•	 اوسارڻ
 عام موت تي روڄ ۽ راڙو ته هوندو آهي، پر جڏهن ڪو جوان، ڪونڌر جنگ جي ميدان ۾ ڪُسجي پوندو آهي ته روئڻ ۽ غم جي ڪيفيت مختلف هوندي آهي:
 اوسارڻ جو ذڪر (شاهواڻي، غلام محمد، (2005ع)، ’شاهه جو رسالو‘، سُر حسيني، داستان ڇهون، بيت 19، ص: 458) ۾ ٿيل آھي .




 
ثقافتي اهڃاڻ/ريتون، رسمون،ساٺ سَوڻ ۽ ٽوڻا ڦيڻا:
سماج جي بنيادي گھرجن ۾ فردن جو پاڻ ۾ سهپ ۽ رواداريءَ واري وهنوار سان گذارڻ اهم عنصر آهي، جنهن جي لاءِ ضروري آهي ته اُن ۾ سماجي انصاف، برابري، امن آشتي ۽ باهمي عزت وارا عنصر پروان چڙهن. قومن جا ڏاها انهن عنصرن کي پروان چاڙهڻ لاءِ پيغام ڏيندا آهن ۽ دعائون ڪندا آهن. شاهه لطيف ان ڏس ۾ ڪيترائي بيت چيا آهن:



باسون باسڻ، اکا ڏيڻ، اوسهه/اوسائي وجھڻ:
سنڌي عورتون مسافريءَ تي ويل پنهنجي وَرن جي سلامتيءَ لاءِ باسون باسڻ، درياهه/سمنڊ ۾ اکا پائڻ/ڏيا ٻارڻ سان گڏ دل کي آٿت ڏيڻ لاءِ اوسائي وجھنديون آهن.
شاهه لطيف، سُر سريراڳ ۽ سُر سامونڊيءَ ۾ اهڙين عورتن جو ذڪر ڪيو آهي جن جا وڻجارا ور سامونڊي سفر تي روانا ٿيندا هئا. اهي وڻجاريون پنهنجن ڪانڌن جي سلامتيءَ سان واپسيءَ لاءِ پاڻيءَ جي پوڄا (جل پوڄا) ڪنديون هيون ته جيئن سمونڊ ۾ ويندڙ ٻيڙا سلامتيءَ سان واپس اچن
باسون باسڻ، اکا ڏيڻ، اوسهه/اوسائي وجھڻ جو ذڪر (شاهواڻي، غلام محمد، (2005ع)، ’شاهه جو رسالو‘، سُر سامونڊي، داستان ٻيو، بيت 18، ص: 201) ۾ ٿيل آھي .
باسون باسڻ، اکا ڏيڻ، اوسهه/اوسائي وجھڻ جو ذڪر (شاهواڻي، غلام محمد، (2005ع)، ’شاهه جو رسالو‘، سُر سريراڳ، داستان پنجون، بيت 12، ص: 182) ۾ ٿيل آھي .

تتر پکيءَ جو اَسوڻ:
مختلف قومن ۽ قبيلن جون ريتون، رسمون، رواج، سوڻ، ساٺ ۽ وهم وسوسا به جدا جدا آهن. جيئن عرب قوم ۾ سفر ڪندي جيڪڏهن سهو سندن سامهون لنگھندو هو ته ان کي بد سوڻ سمجھي گھر موٽي ويندا هئا، تيئن سنڌ ۾ به اهڙا ڪيئي اَسوڻ آهن، جيئن گھران سفر تي نڪرندي ڪا ڪاري ٻلي سامهون لنگھي وڃي ته ان کي به بدسوڻ سمجھيو ويندو  آهي يا وري جي ڏائي (کاٻي) پاسي تتر اڏامي ته ان کي بدسوڻ سمجھيو ويندو آهي.
شاهه لطيف پنهنجي شاعريءَ ۾ ان اسوڻ جو ذڪر سسئيءَ جي واتان هيئن چورائي ٿو:
تتر پکيءَ جو اَسوڻ جو ذڪر (شاهواڻي، غلام محمد، (2005ع)، ’شاهه جو رسالو‘، سُر ديسي، داستان ڇهون، بيت 13، ص: 402) ۾ ٿيل آھي .

پير کڻڻ/پير سڃاڻڻ/ پيرڪڙڻ:
سنڌ ۾ پيرن کڻڻ يا پيرن سڃاڻڻ جو فن تمام پراڻو آهي. جي ڪٿي چوري ٿي وڃي ۽ چور ڪنهن ماڻھوءَ، جانور يا سامان کي کڻي وڃي ته پيري/پيراڍو پير کڻي چور پڪڙيندا آهن، جيڪڏهن چور پير جي لِڪَ ڪندو يا رستو مٽائيندو آهي ته به پيري سندس پير جو انگ سڃاڻي وٺندا آهن.
پير کڻڻ/پير سڃاڻڻ/ پيرڪڙڻ جو ذڪر ٿيل  (گربخشاڻي، هوتچند مولچند، (2012ع)، ’شاهه جو رسالو‘، سُر سسئي آبري، داستان ستون، بيت 10، ص: 313) ۾ ٿيل آھي .

سام جھلڻ:
سام جھلڻ غيرتمند قومن جو گُڻ آهي. سنڌي قوم ان حوالي سان ٻين قومن جي ڀيٽ ۾ اڳري نظر اچي ٿي. ننگن تان نثار ٿيڻ سندن ثقافت جو حصو رهيو آهي. سام عام طور تي قبيلي جو چڱو مڙس يا سردار جھليندو آهي، جيڪو ننگن جي عزت لاءِ پنهنجي جان جي به پرواهه ڪونه ڪندو آهي، انهن جي رکوالي ڪندي، جيڪڏهن موت جي منهن ۾ به اچي وڃن، ته ان کي مُرڪي منهن ڏيندا آهن. سنڌي ماڻھو غيرتمند، نياڻين جا رکوال ۽ سامن جھلڻ جا ڪوڏيا رهيا آهن. اڳوڻي دور ۾ جڏهن جنگيون ٿينديون هيون ته پنهنجي عورتن ۽ ٻارن کي ڪنهن دل گهرئي دوست ۽ مائٽ ڏانهن سام طور موڪليو ويندو هو. سام جھلڻ وارو انهن جي ننگ ناموس کي پنهنجي گھر وارن کان به وڌ سمجھندو هو ۽ انهن جو وار به ونگو ٿيڻ نه ڏيندو هو.
سام جھلڻ جو ذڪر (شاهواڻي، غلام محمد، (2005ع)، ’شاهه جو رسالو‘، سُر بلاول، داستان پهريون، بيت 14، ص: 896)۾ ٿيل آھي .
سنڌ ۾ اهڙا سورهيه ٿي گذريا آهن، جن سامن جي حفاظت لاءِ ڌارين جي فوج جو مقابلو به ڪيو هو. جيئن ابڙي سمي سومرن جي سامن جي حفاظت لاءِ سِر ڏنو. شاهه لطيف پنهنجي شاعريءَ ۾ ان جي شهادت ڏيندي چوي ٿو:
سام جھلڻ جو ذڪر (شاهواڻي، غلام محمد، (2005ع)، ’شاهه جو رسالو‘، سُر بلاول، داستان پهريون، بيت 10، ص: 895)۾ ٿيل آھي .

شاهه جي رسالي ۾ آيل تاريخي واقعا، لوڪ داستان ۽ ڪهاڻيون
 

شاهه جي رسالي ۾ آيل تاريخيواقعا، لوڪ داستان ۽ ڪھاڻيون

سَسئي پنهونءَ جو قصو:
سورٺ راءِ ڏياچ جو قصو:
سُهڻي ميهار جو قصو:
عمر مارئيءَ جو قصو:
ڪربلا جو واقعو:
لِيلا چنيسر جو قصو:
مورڙي ميربحر جو قصو:
مومل راڻي جو قصو:
نوري ڄام تماچيءَ جو قصو: 



شاهه جي رسالي ۾ موجود
تاريخي ڪردار

آذر:
بهاءُ الدين زڪريا:
حاتم طائي:
حُر:حُسين بن منصور:
حضرت محمد مصطفيٰﷺ:
حضرت امام حسن :
حضرت امام حسين :
حضرت آدم:
حضرت دائود:
حضرت عليڪرم الله وجهہ:
حضرت موسيٰ :
حضرت يوسف :
زُليخا:
شيطان /ابليس/عزازيل:
عزرائيل:
قابيل:
لعل محمد شاهه عرف للاڻي:
مروان بن الحڪم:
مولانا جلال الدين رومي:
ميران شاهه جيلاني (گيلاني)/سيد عبدالقادر جيلاني:
نمرود:
يزيد :





شاهه جي رسالي ۾   شاھ لطيف ھيٺين قومون، قبيلا، ذاتيون ۽ جاتيون جو ذڪر ڪيو آھي.

اوڏ:


اوڏ، سنڌ جا قديم رهاڪو آهن. ’اوڏ‘ جي لفظي معنيٰ آهي ’اڏيندڙ‘. ڀيرومل مهرچند آڏواڻي، پنهنجي ڪتاب، ’قديم سنڌ‘ ۾ لکي ٿو: ”سنڌ ۾ هن وقت، جيڪي ’اوڏ‘ آهن، سي اصل درآوڙن جي ڪُل مان آهن. اهي اصل ڏکڻ هندستان ۾ هئا، اُتر هندستان ڏي اچڻ کان اڳ واٽ تي، جيڪو هنڌ اول وسائي ويٺا، سو هنڌ سندن پٺيان ’اوڏر ديش‘ سڏجڻ ۾ آيو، جنهن جو اُچار پوءِ ڦري ’اوڙيسا‘ ٿيو... اُنهن اوڏن مان پوءِ ڪي مارواڙ ويا، جتان پوءِ سنڌ ۾ آيا؛ پر ٻولي اڄ تائين مارواڙين جھڙي ڳالهائيندا آهن.“(آڏواڻي، ڀيرومل، 1992ع، ص: 55)
اوڏن جو وڏو مهاراج، ’ڀاڳيڙٿ‘ هو. اهو ئي سبب آهي جو اوڏ ان کي ڏاڏو ڀاڳيڙٿ به ڪري سڏيندا آهن. ٻين قبيلن وانگر اوڏن ۾ به ذاتيون ٿينديون آهن، جن مان ڪي مکيه ذاتيون هي آهن: کروڙ، سروڻ، ڪليها، بيروڪا، جيپورٽ، ڏوڏيئا، کتري، گڙگٽ، اڏيسي (اديسي)، راٺوڙ، چوهاڻ، پرمار ۽ ڀٽي وغيره.
اوڏ جو ذڪر (شاهواڻي، غلام محمد، (2005ع)، ’شاهه جو رسالو‘،  سُر ڏهر، داستان 4، بيت 46، ص: 889)۾ ٿيل آھي .

برفت / نومڙيا:
بُرفت هڪ قبيلو آهي، جيڪو سنڌ ۽ بلوچستان ۾ رهي ٿو. هن قبيلي کي، ’نومڙيو‘ به چيو ويندو آهي. نومڙيو لفظ جي معنيٰ آهي ’نَو ڀائرن جو اولاد‘. هي نَو ماڻهو عيسب خان ۽ اُن جا ڀائر هئا، جيڪي راجپوتانا مان مڪران آيا، جڏهن ته ڊاڪٽر نبي بخش خان بلوچ موجب، عيسب خان سان سندس سَت ڀائر ۽ اٺون هڪ غلام (نوڪر) هو.
بُرفتن جي نسل بابت، تاريخدانن جا مختلف رايا آهن. ڊاڪٽر نبي بخش خان بلوچ موجب: ’نومڙيا (برفت) اصل ۾ سنڌ جي وَنگي ولاسي (ٽنڊي باگي ۽ بدين تعلقن جون ايراضين) واري ڀاڱي جا سَما آهن.‘
اياز ڀاڳت، پنهنجي ڪتاب، ’سنڌ ۾ رهندڙ ذاتيون، قومون ۽ قبيلا‘ ۾ تاريخ مظهر شاهجهانيءَ جو حوالو ڏيندي لکيو آهي ته، ’هي سما ذات سان تعلق رکندڙ آهن.‘
برفت / نومڙيا جو ذڪر (شاهواڻي، غلام محمد، (2005ع)، ’شاهه جو رسالو‘، سُر ديسي، داستان 5، بيت 9، ص: 397)۾ ٿيل آھي .

بروهي:
بروهي/براهوي، هڪ قبيلو آهي، جنهن لاءِ ڪن عالمن جو خيال آهي ته، ’دراوڙ نسل سان واسطو رکي ٿو. هي ماڻهو، بلوچستان جي آڳاٽن رهاڪن ۾ ليکجن ٿا. بروهي لفظ جي معنيٰ آهي، روهه ۾ رهندڙ يعني ’جابلو ماڻهو‘.
بروهين جي نسلي بڻ بنياد بابت، تاريخدانن جا مختلف رايا آهن. انگريز مؤرخن ۽ لسانيات جي ماهرن جو چوڻ آهي ته، ’بروهي، دراوڙ آهن، جڏهن ته ڪن ماهرن جو خيال آهي ته، هي ڪُرد نسل مان آهن. ڪي وري پاڻ کي ايراني گوجر، تُرڪ ۽ بلوچ ٿا ٻڌائين‘.
فتح الله صديقيءَ، پنهنجي ڪتاب، ’سنڌي انسائيڪلوپيڊيا‘ جي جلد پهرئين ۾، مير گل خان نصير جو حوالو ڏيندي لکي ٿو: ”بروهي، بلوچن کان اڳ جو نسل آهن ۽ اهي هتي بلوچن کان پهرين اچي آباد ٿيا.“(صديقي، 2005ع، ص: 943)
”اسلام کان اڳ بروهين جو مذهب، مظاهر پرستي هو ۽ باهه کي پوڄڻ به شامل هو. جڏهن منگولن جي ڪاهون عروج تي هيون ته بروهين پاڻ کي هڪ ’مير‘ جي هٿ هيٺ متحد ڪيو. پهريون مير (سردار)  ميرو قمبراڻي هو، جنهن نه رڳو قبائلي تنظيم ۽ دستور برقرار رکيو، بلڪ لڙائي ڪري ڪجهه علائقا به هٿ ڪيا.“(سنڌيانا، جلد 1، 2009ع، ص: 433)

بروهي جو ذڪر (شاهواڻي، غلام محمد، (2005ع)، ’شاهه جو رسالو‘، سُر ديسي، داستان 5، بيت 9، ص: 397) ۾ ٿيل آھي .

برهمڻ:
برهمڻ، هندو ڌرم وارن جي هڪ ذات آهي. هندو ڌرم جا ماڻهو، چئن ذاتين ۾ ورهايل آهن، جن ۾ برهمڻ، کتري، وئش ۽ شودر شامل آهن، انهن ذاتين ۾ سڀ کان مٿانهين ذات برهمڻ جي آهي. ”برهمڻ جو سماجي ۽ مذهبي ڪم، پوڄا پاٽ ڪرڻ ۽ ڪرائڻ آهي، پر ضروري نه آهي ته هر برهمڻ پوڄاري به هجي. برهمڻ جي تشريح موجب، هندو ڌرم ۾، برهمڻ سموري مخلوق کان اُتم آهي، کيس سمورا اعليٰ سماجي رُتبا، حق ۽ رعايتون حاصل آهن. پستا برهما موجب، ڀڳوان ٻن قسمن جا آهن. هڪڙا ڀڳوان ۽ ٻيا برهمڻ، جيڪي ويدن جو پاٺ ڪن ٿا.“(سنڌيانا، جلد پهريون، (2009ع)، ص: 437) 
برهمڻ جو ذڪر (شاهواڻي، غلام محمد، (2005ع)، ’شاهه جو رسالو‘، سُر معذوري، داستان 1، بيت 14، ص: 348)۾ ٿيل آھي .

بلوچ/ ٻروچ:
بلوچ هڪ قوم آهي، جن جو حسب نسب، ’حلب‘ جي سرزمين سان ڳنڍيو ٿو وڃي، پر بلوچ تاريخدان اها ڳالهه نه ٿا مڃن. بلوچي ادب ۾ هڪ رزميه نظم، ’دپترشير‘ جي نالي سان موجود آهي، جيڪو اڻوهين صديءَ تائين بلوچن جي سمورن قبيلن کي زباني ياد هوندو هو ۽ هاڻي به ڪتابن ۾ درج آهي.
’دپتر شير‘ نالي نظم بابت، ٻڌايو وڃي ٿو ته هي نظم، ناليواري يورپين عالم ۽ بلوچيءَ جي ماهر، ايم. ايل. ڊيمز 1870ع کان 1890ع واري عرصي ۾ هٿ ڪيو، جڏهن پاڻ انڊين سِول سروس ۾، ان خطي ۾ ڪم ڪري رهيو هو. ايم. ايل ڊيمز، اهو ۽ ٻيا ڪجهه نظم، رائل ايشياٽڪ سوسائٽي لنڊن جي مدد سان 1907ع ۾ ڇپرايا.
اِهو نظم، راءِ بهادر لالا هتورام، پنهنجي ڪتاب، ’تاريخبلوچستان‘ جي صفحي ڏهين تي ڏنو آهي، جنهن مان ڪجهه سٽون سنڌي ترجمي سان هيٺ ڏجن ٿيون:
بلوچ/ ٻروچ جو ذڪر (شاهواڻي، غلام محمد، (2005ع)، ’شاهه جو رسالو‘ سُر حسيني، داستان 11، بيت 15، ص:481) ۾ ٿيل آھي.

ٺاڪر / ٺڪر:
هي اصل ۾، راجپوت نسل مان آهن. قديم دؤر ۾، سندن پيشو سپاهگيري هو. هي حاڪمن جي فوج ۾، اڪثريت سان ڀرتي ٿيندا هئا، پر هاڻي، سنڌ جي ٿرپارڪر ۽ ٻين ايراضين ۾ زمينداري ڪن ٿا ۽ ڪي چوپايو مال پالي پيٽ گذر ڪن ٿا.
ٺَڪر، هندن جي سڀني ديوين ۽ ديوتائن تي اعتقاد رکن ٿا، پر خاص طور چيرا، واگها، بهيري، ڀواني، سپلي، کنڊوبا، کڻوبا، وتيل، ديوتائن ۽ ديوين جي پوڄا ڪن ٿا. اَڪشتر بتيا، دسهڙي، ڏِياري ۽ شَگما جا ڏِڻ وڏي ڌام ڌوم سان ملهائين ٿا. سندن مذهبي پيشوا يا اڳواڻ پنهنجي قبيلي منجهان هجن ٿا. ٺڪرن ۾ ڪي اهڙيون رسمون آهن، جي ٻين هندو جاتين ۾ نه آهن، جيئن ٺڪر/ٺاڪرن جي گهر ۾ ٻار ڄمڻ کان پوءِ، پنجن ڏينهن تائين دائي، ان ٻار واريءَ عورت جي گهر ۾ رهندي آهي ۽ پنجين ڏينهن اُها دائي، سُرهاڻ ۾ ٻڏل سِندؤر (سينڌر) ٻار جي ماءُ جي هٿن کي لائيندي آهي، پوءِ اها ماءُ وري پنهنجا ٻئي هٿ، ڀت تي هڻي نقش چٽيندي آهي ۽ پوءِ ٻار جي ڪلهي جي چوڌاري، بنفشي جا گل ٻڌندا آهن. مناسب ڏينهن تي برهمڻ کان ٽپڻو کولائي، ٻار جو نالو پُڇي رکبو آهي. برهمڻ کي، ٻار جي ڄمڻ جو وقت، ڏينهن ۽ پهر به ٻڌائبو آهي.
وري مڱڻي ٿيڻ مهل، گهوٽيتن کي خاص قسم جا چانور، ڪنوار جي پيءُ کي ڏيڻا پون ٿا. مڱڻيءَ کان پوءِ، سوپاري ڀڃڻ جي رسم، جنهن کي سوپاري ڦانوڻي به چون ٿا، ٿيندي آهي، جا ٻين جاتين ۾ نه آهي، تيئن شاديءَ جون به ڪي رسمون پڻ، ٻين جاتين ۾ ناهن، جيئن ٺڪرن ۾ شاديءَ کان ٽي ڏينهن اڳ، ڇنو تيار ڪن ٿا. ان ڇني جي پويان، عنبر جو وڻ هڻن، اُن وڻ کي ناريل جا کوپا چاڙهي هيٺان چانور ڇٽين، پوءِ هيڊ ملڻ جي رسم ٿئي. ڄڃ جڏهن ڪنواريتن وٽ پهچي ته ڇني ۾، سڀني کان پهرين گهوٽ جو پيءُ داخل ٿيندو آهي ۽ ان جو شاندار آڌرڀاءُ ڪيو ويندو آهي.
ڪنوار جي ڪمري جي دروازي تي، ٻه عورتون بيٺيون هونديون، سندن هٿن ۾ خالي مٽيءَ جون گهاگهريون، هونديون آهن. گهوٽ، اچڻ سان انهن ۾ ڪجهه سِڪا وغيره وجهندو آهي. ڪنوار جي ماءُ، گهوٽ جي منهن تي هلڪي روشني وجهندي آهي. هئڊ جو تِلڪ سندس نرڙ تي هڻي، گهوٽ کي ڪنوار جي ڪمري ۾ داخل ڪندي آهي. ڪنوار، هڪ سنهي چادر جي پردي جي پويان بيهندي آهي، برهمڻ شاديءَ جا شبد پڙهندو آهي.
ٺاڪر/ٺڪرن وٽ، رنڙ عورت کي به شادي ڪرڻ جي اجازت آهي. رنڙ عورت کي پنهنجي پيءُ ماءُ جي ڪنهن به مائٽ سان شادي ڪرڻ جي اجازت هوندي آهي، سواءِ پنهنجي ماروٽ جي. ٺاڪرن/ٺڪرن جون زالون، سونهن ۾ سرس هونديون آهن ۽ سانوري رنگت جون هونديون آهن.
ٺاڪر / ٺڪر جو ذڪر (شاهواڻي، غلام محمد، (2005ع)، ’شاهه جو رسالو‘، سُر ليلا چنيسر، داستان 1، بيت 3، ص: 498)۾ ٿيل آھي

جَتَ:
جَت، سنڌ ۽ بلوچستان جي مختلف علائقن جا رهاڪو آهن، خاص طور تي سنڌ جي سامونڊي علائقن، ريڙهي، ابراهيم حيدري، لٽ بستي، کاري ڇاڻ، ڪيٽي بندر ۽ جاتي تعلقي ۾، سندن وڏي آبادي آهي. جتن جي سردار کي ملڪ يا ملڪاڻي سڏيو ويندو آهي. بدين ضلعي ۾ کور واهه ۽ ٻين هنڌن تي به جتن جي وڏي آبادي رهي ٿي.
ڊاڪٽر غلام علي الانا، پنهنجي ڪتاب، ’لاڙ جي ادبي ۽ ثقافتي تاريخ‘ ۾ لکي ٿو: ”هيءَ سنڌ جي هڪ قديم قوم (قبيلو) آهي. هيءَ قوم، سنڌ ۾ اسلام جي ظهور کان اڳ، ڪڇ، راجستان ۽ سنڌ جي لاڙ واريءَ ايراضيءَ ۾ آباد هئي.“(الانا، 1977ع، ص: 429)
جتن کي بلوچستان ۾ جت ۽ جدگال، پنجاب ۽ هندستان ۾ جاٽ ۽ عربستان ۾، ’زَط‘ سڏيو ويندو آهي. ڊاڪٽر سرفراز احمد ڀٽي، پنهنجي هڪ مقالي جو حوالو ڏيندي لکي ٿو: ”جت، جنهن کي عربي زبان ۾، ’زَط‘ چيو ويو آهي. ’لسان العرب‘ ۾ لکيو ويو آهي ته، ’جت هڪ ڪاري رنگ جي خالص سنڌي قوم آهي، جيڪا قديم زماني کان، عرب ۾ وڏي تعداد ۾ آباد هئي.“(جوڻيجو، 1991ع، ص: 40
جَتَ جو ذڪر (بيگ، قليچ، مرزا، (2007ع)، ’شاهه جو رسالو‘، سُر ديسي، فصل 7، بيت 4 (2)، ص: 261)۾ ٿيل آھي .

جوڳي:
جوڳي لفظ، ’يوگ‘ مان نڪتل آهي. يوگا، اصولي طور پتنجلي طرفان جوڙيل زندگيءَ جو فلسفو چيو وڃي ٿو. جوڳين جا ٻه قسم آهن، جن مان پهريون راول ۽ ٻيو ناٿ جوڳي سڏائي ٿو.
ايڇ. اي. اسٽيورٽ، جوڳين بابت، لکي ٿو ته، ’سنڌ جا جوڳي، هند جي جوڳين کان مختلف آهن. جوڳي سڄي سنڌ ۾ گهمندا رهندا آهن. جوڳي، هندستان ۾ شِوَ جا پوڄاري آهن ۽ ’گورکناٿ‘ کي مرشد مڃن ٿا. هنن جا ڪُل ٻارنهن پاڙا آهن، جن مان ٻه وڏا پاڙا آهن: داوِري، جن جو واسطو، ’ناواناٿ‘ فرقي سان آهي، ٻيا راولَ، جن جو واسطو، ’اُدي ناٿ‘ شوين جوڳين سان آهي.‘
هي جوڳي، پنهنجي نيات (يعني ڏاڏاڻن) مان شادي ڪونه ڪن، پر مامي ۽ ماسيءَ جي ڌيئن سان شادي ڪن. ٻه ڀينرون، هڪ گهوٽ سان شادي ڪري سگهن ٿيون. هي، ننڍي وهيءَ ۾ ئي نياڻين جون شاديون ڪرائي ڇڏين ٿا. وِڌوا (رنڙ زال) کي ٻي شادي ڪرڻ جي اجازت هوندي آهي، پر سندس شادي، سادگيءَ سان ٿيندي آهي. شاديءَ مراديءَ يا ٻين ڏينهن تي، مذهبي رسمون ادا ڪرڻ لاءِ برهمڻ کي پيسا ڏئي گهرائين.
جوڳي جو ذڪر (شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 2، بيت 1، ص: 786) ۾ ٿيل آھي .

نانگا:
نانگا جو ذڪر (شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 1، بيت 26، ص: 783) ۾ ٿيل آھي .


ڪاپڙي:
ڪاپڙي جو ذڪر (شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 1، بيت 13، ص: 780) ۾ ٿيل آھي .

ويراڳي/بيراڳي:


ويراڳي/بيراڳي جو ذڪر (شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 1، بيت 34، ص: 784) ۾ ٿيل آھي .

آديسي:
آديسي جو ذڪر (شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 2، بيت 3، ص: 787)۾ ٿيل آھي .

سامي:

سامي جو ذڪر  (شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 2، بيت 8، ص: 788)  ۾ ٿيل آھي.

سَناسي / سنياسي:
سَناسي / سنياسي جو ذڪر (شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 3، بيت 2، ص: 790) ۾ ٿيل آھي .

لانگوٽيا:
لانگوٽيا جو ذڪر (شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 3، بيت 7، ص: 791) ۾ ٿيل آھي .

لاهوتي:
’لاهوتي‘ جو ذڪر شاهه لطيف  مختلف سُرن ۾ ڪيو آهي، جهڙوڪ: سُر مومل راڻو، سُر رامڪلي:

پُوربيا:
ُوربيا جو زڪر (شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 4، بيت 12، ص: 795) ۾ ٿيل آھي.


بيکاري:
بيکاري جو ذڪر (شاهواڻي، غلام محمد، (2005ع)، ’شاهه جو رسالو‘، سُر مومل راڻو، داستان 1، بيت 6، ص: 518) ۾ ٿيل آھي .


گودڙيا:



گودڙيا جو ذڪر (شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 9، بيت 36، ص: 824) ۾ ٿيل آھي .

راول:

راول جو ذڪر (شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 7، بيت 15، ص: 811) ۾ ٿيل آھي .

بابُو:

بابُو جو ذڪر (شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 1، وائي، ص: 785) ۾ ٿيل آھي .

کاهوڙي:

کاهوڙي جو ذڪر (شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 5، وائي، ص: 802)  ۾ ٿيل آھي .


مهيسي:
مهيسي جو ذڪر (شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 7، بيت 04، ص: 808) ٿيل آھي .

آڌوتي:

آڌوتي جو ذڪر (شاهواڻي، غلام محمد، (2005ع)، ’شاهه جو رسالو‘، سُر کاهوڙي، داستان 1، بيت 12، ص: 748)  ۾ ٿيل آھي .

ريٻاري/ريٻاڙي:
ريٻاري، سنڌ جو هڪ قديم قبيلو آهي. هن قبيلي جا ماڻهو، سنڌ کان علاوه، هندوستان ۾ مڌيه پرديش، راجسٿان، گجرات، هرياڻا ۽ پنجاب ۾ وڏي تعداد ۾ رهن ٿا. ريٻارين کي ريٻاڙي، ڏيواسي، رائڪا، ڊيسائي ۽ هرونشي ريواڙي پڻ سڏيو وڃي ٿو. تاريخي ماخذن ۾ ريٻارين بابت، مختلف روايتون ملن ٿيون. رائچند هريجن موجب: ”آلن جي پٽ ڏيوسيءَ جو اولاد، رٻاري سڏجن ٿا.“ (هريجن، 1988ع، ڀاڱو پهريون، ص: 273)
جڏهن ته اِنسائيڪلوپيڊيا سنڌيانا جي جلد ڇهين ۾، هن ريت ڄاڻايل آهي: ”هو اصل ۾، شِوَ جا پوڄاري آهن. هو هندو آهن، پر ڪي سک مذهب به رکن ٿا...سندن روايتن موجب، کين پارپتيءَ (پاروتيءَ) جنم ڏنو هو، پر بشريات جا ڪي ماهر چون ٿا ته هي، هُنن (Huns) جا پونير آهن، جن سنڌ، گجرات ۽ ڪڇ وغيره تي، پنجين صدي عيسويءَ ۾ حڪمراني ڪئي هئي. ريٻارين جي بادشاهه، ميهرڪل (Mihirkul)، ڇهين صدي عيسويءَ ۾، هندو مت کي قبوليو ۽ شِوَ جو پوڄاري ٿيو. اڄ به ريٻاري پاڻ کي راجپوتن جي ڪُل مان سمجهن ٿا.“ (سنڌيانا، 2012ع، جلد ڇهون، ص: 378، 379)
ريٻاري/ريٻاڙي جو ذڪر (شاهواڻي، غلام محمد، (2005ع)، ’شاهه جو رسالو‘، سُر ڏهر، داستان 4، بيت 42، ص: 888) ۾ ٿيل آھي .

سَما:
”’سما‘، سنڌ جو، ’سماٽ‘ قبيلو آهي. سمن جا مختلف پاڙا آهن، جن ۾ ابڙا، داسڙا، جاڙيجا، جوڻا، لاکا، راهو، اُنڙ، جکرا، پرهياڙ، ڪوريجا، ناهيا، چاوڙا، ڀٽي، اوڍر، اڌا، اڌيجا، مهر، ساؤندر، ساند، مناهيا، سميجا، لنجا، ڏاهر، ڏهر، راڌڻ، ڪاڪيپوٽا، هنگورجا، هاليپوٽا، هالا، ساهڙ، نُهڙيا، ڪاهيا، پَلي، سوڍر، اوڍا، ابڙيجا، رڪن، راهما، مڱريا، جوڻيجا، آريسر، درس، چانگ، راڄڙ، دل، پڃارا، ٻهيرا، موسا، وسائي پوٽا، موسي پوٽا، ڇڇر، ڏيٿا، ديدا، ٿيٻا، اوٺا، وڪيا، جنجهي، بيسر، جيسر، گهيلڙا، ڪيريا، گوڙ، منگراسي، چنا، ڪرن، پٽا، مڪواڻا ولها، سهتا، ٻاراچ، جهاڳوزا، مياڻا، پاڙها، گجو، چاچڙ، کوکر، نون، نهڙي، ڏوهٽ، ڪيلمهڻ، ٽٻا، مڏا ۽ ڪوٽڙيا وغيره شامل آهن.“(ٻُٽ، 1974ع، ص: 73 ۽ 74)
ڊاڪٽر غلام محمد لاکو، پنهنجي ڪتاب، ’سمن جي سلطنت‘ ۾ لکي ٿو: ”سنڌ ۾ ايامن کان هيءَ چوڻي مشهور آهي ته:

سَما جو ذڪر (شاهواڻي، غلام محمد، (2005ع)، ’شاهه جو رسالو‘، سُر ڪاموڏ، داستان 1، بيت 10، ص: 621)  ۾ ٿيل آھي .

سومرا:
سومرا، سمن وانگر سنڌ جا قديم رهاڪو آهن. سندن حسب نسب بابت، تاريخن ۾ اختلاف ملن ٿا. ڪي تاريخدان کين پرمار راجپوت (هندو) سڏين ٿا، ته ڪي کين، ’سامري‘ عرب چون ٿا. مير علي شير قانع تحفة الڪرام ۾ لکي ٿو ته: ”هي ’سامره‘ جا عرب آهن، جيڪي سنڌ ۾ هجري چوٿين صديءَ ۾ آيا هئا.“(قانع، 1989ع، ص: 95)
 ڪن تاريخدانن جو خيال آهي ته، جڏهن دلوراءِ، ڇُٽي اُمراڻي کي تنگ ڪيو ته ڇُٽي اُمراڻيءَ جي چوڻ تي، سيد علي موسويءَ پنهنجي اڳواڻيءَ ۾، ’سامري‘ جا هڪ سو عرب رهاڪو سنڌ ۾ وٺي آيو، جيڪي پوءِ سومرا سڏجڻ لڳا.
ڊاڪٽر نبي بخش خان بلوچ، مختلف مؤرخن جا حوالا ڏيندي تحفة الڪرام جي حاشيي ۾ لکي ٿو: ”هيءَ قوم، اصل عرب قوم آهي، جا حجاج بن يوسف جي دؤر ۾، سنڌ جي فتح ٿيڻ وقت، عراق جي ’سامره‘ (سرمن راءِ) شهر مان لڏي اچي سنڌ ۾ رهي. پهرين کين، ’سامري‘ سڏيو ويندو هو، جو پوءِ بگڙي سومرا ٿي پيو.“(قانع، 1989ع، ص: 92)
’تاريخ سنڌ‘ جو مصنف عبدالغني عبدالله لکي ٿو: ”بني تميم (عربن جو قبيلو) جڏهن عيسوي ڏهين صديءَ ۾ خليفي مامون عباسيءَ جي خلافت وقت سامره شهر مان لڏي سنڌ ۾ ٿي آيو، تڏهن اتان ساڻن ٻي هڪڙي قوم به سنڌ ۾ لڏي آئي هئي، جنهن پوءِ پاڻ کي، ’سومرا‘ سڏايو.“(عبدالله، 1974ع، ص: 71) 
 تاريخ طاهريءَ جي مصنف، سومرن کي هندو ڄاڻايو آهي. ان حوالي سان ايليئٽ، گجراتي تاريخن جي حوالن جي آڌار تي لکي ٿو ته، سومرا راجپوت هندو آهن. سومرن جون ريتون ۽ رسمون ڏيکارين ٿيون ته سومرا عرب نه هئا. سومرا حاڪمن جا ٺيٺ نالا پڻ انهي راءِ جي تائيد ڪن ٿا ته هي ماڻهو جيڪڏهن عرب هجن ها ته سندن نالا به ضرور عربي هجن ها.
سومرا جو ذڪر (شاهواڻي، غلام محمد، (2005ع)، ’شاهه جو رسالو‘،  سُر مارئي، داستان 6، بيت 12، ص: 581)  ۾ ٿيل آھي .


شاهه جي رسالي ۾ موجود ماڳ مڪان (جاگرافي)

آبو جبل:
آبو هڪ جبل جو نالو آهي، جنهن کي عام طور تي آبو جبل ۽ ابو جبل سڏيو وڃي ٿو. شاهه لطيف، اُن جبل جو ذڪر، سُر سارنگ ۾ ڪيو آهي:
آبو جبل جو ذڪر (بلوچ، نبي بخش، خان، ڊاڪٽر، (2009ع)، ’شاهه جو رسالو‘، سُر سارنگ، داستان 4، بيت 16، ص: 411 ۽ 412)  ۾ ڪيو آھي .

اُچ شريف:
اُچ هڪ قديم شهر آهي، جيڪو بهاولپور کان ڏکڻ-اولهه پاسي، 61 ڪلوميٽرن جي مفاصلي تي پنجند جي ميلاپ واري هنڌ تي آهي. انتظامي لحاظ کان هن وقت شهر، بهاولپور ضلعي ( صوبي پنجاب) ۾ آهي.
سنڌ جي تاريخ تي نظر وجهڻ سان خبر پوندي ته موجوده پنجاب جا ڪيترائي علائقا، ماضيءَ ۾ سنڌ جو حصا رهيا آهن، جن ۾ ملتان ۽ اُچ به شامل هئا. 1981ع جي آدم شماريءَ موجب، اُچ شهر جي آبادي، لڳ ڀڳ پندرهن هزار هئي، جڏهن ته 2017ع جي آدمشماريءَ موجب، 42،608 آهي. اُچ شريف جي علائقي احمدپور شرقيه جي ويجهو ريلوي اسٽيشن، ’ديره نواب‘ آهي، جيڪا اُچ کان 19 ڪلوميٽرن جي پنڌ تي آهي. 8 جولاءِ 1975ع تي هن شهر کي سب ڊويزن جو درجو ڏنو ويو. هتي جي آبادي گھڻوتڻو سرائڪي ٻولي ڳالهائيندڙن تي ٻڌل آهي، جن جي مکيه ڪِرت زراعت آهي.
شاهه لطيف جتي سنڌ جي ٻين شهرن ۽ ڪيترن ئي پرڳڻن جو ذڪر ڪيو آهي، اُتي ’اُچ‘ جو پڻ سُر سارنگ ۾ ذڪر ڪيو آهي:
اُچ شريف جو ذڪر (مرزا، ممتاز، (1995ع)،’گنج‘ شاهه جو رسالو، سرود سارنگ، بيت 43، ص: 381) ۾ ٿيل آھي .

استنبول:
ترڪيءَ جو هڪ قديم شهر آهي، جنهن جو پراڻو نالو قسطنطنيه هو. 330ع ۾، رومي شهنشاهه قسطنطين، جنهن جڏهن هي شهر فتح ڪيو ته ان جو نالو، ’نووا روما‘ يعني جديد روم رکيو، پر ڪجهه وقت کان پوءِ، شهر جو نالو پنهنجي نالي پويان قسطنطنيه رکيائين. 1453ع ۾، جڏهن سلطان محمد فتح جي اڳواڻي ۾ هيءُ شهر مسلمانن فتح ڪيو ته ان شهر جو نالو، ’اسلامبول‘ يعني اسلام جو شهر رکيو ويو، جيڪو اڳتي هلي، استنبول ٿيو. اهڙيءَ ريت هن شهر تي عثمانيه سلطنت جو جهنڊو ڦڙڪايو ويو. ان دؤر ۾، هن شهر ۾ ڪيتريون ئي  عمارتون ۽ مسجدون اڏايون ويون، ان ڪري هي مسجدن جو شهر به ڪوٺيو وڃي ٿو. عثماني بادشاهن جي محلن ۽ ٻين تاريخي عمارتن ڪري هي شهر، سياحت جو هڪ اهم مرڪز آهي. هي شهر ٻن حصن ۾ ورهايل آهي، اڌ حصو ايشيا ۾ اچي ٿو، جڏهن ته باقي اڌ، يورپ واري حصي ۾ آهي. وچ ۾ سمنڊ آهي. ٻيڙين يا ڪروز وسيلي هڪ حصي کان ٻئي حصي ۾ وڃي سگهبو آهي. واپاري لحاظ کان استنبول جي بندرگاهه ۽ هوائي اڏو مشهور آهن. تازو 2018ع، ترڪيءَ جي صدر، استنبول ۾ نئين هوائي اڏي جي پيڙهه جو پٿر رکيو آهي، جيڪو اڏجڻ کان پوءِ، دنيا ۾ وڏي ۾ وڏو هوائي اڏو هوندو، جيڪو ڏهن سالن جي عرصي ۾ جڙي راس ٿيندو. تاريخي لحاظ کان هن شهر جي وڏي اهميت آهي. شاهه جي رسالي ۾، هن شهر جو ذڪر، هن ريت ڪيو ويو آهي:
استنبو جو ذڪر (شاهواڻي، غلام محمد، (2005ع)، ’شاهه جو رسالو‘، سُر سارنگ، داستان 4، بيت 12، ص: 700) ۾ ٿيل آھي .

اگهامن / اگامن: 
اگهامن / اگهام هڪ ذات آهي، پر ان ساڳئي نالي سان، ڀارت جي اڳوڻي ڪڇ رياست ۾ هڪ شهر به هو. ’اگهاماڻو‘ سنڌ جي تاريخ ۾ به هڪ مشهور ماڳ جو نالو آهي. شاهه لطيف اِن جو ذڪر، سُر بلاول ۾ ڪيو آهي.
اگهامن / اگامن جو ذڪر (بلوچ، نبي بخش خان، ڊاڪٽر، (2009ع)، ’شاهه جو رسالو‘،سُر بلاول، داستان 3، بيت 10، ص: 145) ٿيل آھي .

بَڊام:
بَڊام هڪ ايراضيءَ جو نالو آهي، جيڪا ٽنڊي باگي تعلقي جي اترئين اڌ ۾ ڊگهڙي تعلقي جي ڏاکڻي اڌ جي وچ ۾ آهي. شاهه لطيف، سُر سارنگ ۾ هن جو ذڪر ڪيو آهي.
بَڊام جو ذڪر (شيخ، ٻانهون خان، (2000ع)، ’شاهه جو رسالو‘، جلد پهريون، سُر سارنگ، داستان 2، بيت 5، ص: 317)  ۾ ٿيل آھي . 

بڊاماڻي بُٺ:
بڊاماڻي بٺ، هڪ علائقي جو نالو آهي، جيڪو ضلعي بدين جي تعلقي ٽنڊي باگي ۾ واقع آهي. شاهه لطيف هن جو ذڪر سُر ڏهر ۾ ڪيو آهي.
(شاهواڻي، غلام محمد، (2005ع)، ’شاهه جو رسالو‘، سُر ڏهر، داستان 4، بيت 20، ص: 884)
اٽڪل نائين ۽ ڏهين صدي عيسويءَ ۾ هن علائقي ۾ چنا قوم جي بڊاماڻي پاڙي وارن جو راڄ هو. جڏهن اهو راڄ ڪن سببن جي ڪري اتان ٻئي پاسي هليو ويو ۽ مٿان جلد ئي پاڻيءَ جي اڻاٺ سبب اهو علائقو ويران ٿي ويو ته ان کي عام طرح ماڻهو، ’بڊاماڻي بٺ‘ يعني بڊاماڻي ويرانو سڏڻ لڳا. ان علائقي ۾ قديم دؤر ۾، پاڻيءَ جو وڏو ذخيرو هوندو هو، جنهن جي ڪري انهيءَ علائقي ۾ ڪيترائي پرديسي پکي ۽ جهنگلي جانور بنا ڊپ ڊاءُ جي هن جوءِ ۾ ايندا هئا، جن کي بڊاماڻين جي رواج موجب، ڪوبه ڪونه ستائيندو هو، پر جڏهن اتان بڊاماڻين جو راڄ لڏي ويو، ته پوءِ هي سڄو علائقو لاوارث ٿي ويو، تڏهن پارڪر ۽ ڪڇ جي جابلو علائقن جا شڪاري ۽ ماري، بڊاماڻين جي بُٺ ۾ اچي پکين ۽ جانورن جو شڪار ڪرڻ لڳا.
شاهه لطيف مٿي ڏنل بيت ۾، انهيءَ حالت جو نظارو چٽيندي، پرديسي پکين خاص طرح ڪونجن ڏانهن اشارو ڏنو هو.
بڊاماڻي بُٺ جو ذڪر (شاهواڻي، غلام محمد، (2005ع)، ’شاهه جو رسالو‘، سُر ڏهر، داستان 4، بيت 18، ص: 884)  ۾ ٿيل آھي . 

بصره/بصرو:
بصرو (بصره)، عراق جو مشهور ۽ اهم شهر آهي، جيڪو عراق جي ڏاکڻي پاسي، ايران ۽ ڪويت جي سرحدن سان لڳولڳ ۽ شط العرب جي ڪناري آباد آهي. ’بصره‘، فارسي لفظ آهي، جنهن جي معنيٰ آهي: اهو هنڌ، جتي ڪيترائي رستا پاڻ ۾ ملن‘، يعني رستن جو ميلاپ يا چودڳي، جتي چئني طرفن کان رستا اچي پاڻ ۾ ملن. هن شهر کي عربي ٻوليءَ ۾، ’حٰربا‘ ۽ ’الفيها‘ جي نالن سان پڻ سڏيو ويندو آهي. موجوده دؤر ۾، هي شهر، آباديءَ ۽ ايراضيءَ جي حوالي سان بغداد کان پوءِ، ٻيو نمبر وڏو شهر آهي ۽ بغداد کان 545 ڪلوميٽرن جي مفاصلي تي آهي.
هن شهر جي موجوده آبادي (2017ع موجب) لڳ ڀڳ اٺاويهه لک آهي. شاهه لطيف، هن شهر جو ذڪر سُر سريراڳ ۾ ڪيو آهي:

بڊاماڻي بُٺ جو ذڪر (شيخ، ٻانهون خان، (2000ع)، ’شاهه جو رسالو‘، جلد پهريون، سُر سريراڳ، داستان 7، بيت 11، ص: 177)  ۾ ٿيل آھي .

بغداد:
بغداد، عراق جو قديم ۽ مشهور شهر آهي، جيڪو موجوده وقت ۾ عراق جي گاديءَ جو هنڌ پڻ آهي. هي شهر، دجله درياهه جي ٻنهي ڪپن تي آباد آهي. هن شهر لاءِ ڪيتريون ئي ڪهاڻيون ۽ قصا مشهور آهن. ڪن جو چوڻ آهي ته هن شهر جو اصل نالو، ’باغ داد‘ آهي، يعني اهو باغ جتي نوشيروان نالي شخص، مظلومن جو فرياد ٻڌندو ۽ داد ڪندو ۽ کين انصاف ڏياريندو هو. ڪن ماڻهن جو چوڻ آهي ته، لفظ ’بغداد‘ جي معنيٰ ’رڍن جا واڙا‘ آهي.
ابو جعفر المنصور، 145هه/762ع ۾، ساساني، بغداد واري هنڌ وٽ هڪ شهر آباد ڪيو، جنهن جو نالو ’مدينة الاسلام‘ رکيو ويو. هُن، شهر لاءِ هڪ ڪروڙ اسي لک دينار خرچ ڪيا. اڳتي هلي هن عاليشان ۽ دنيا جي مرڪزي شهر کي خليفي ’معتصم باالله‘ جي عهد 1258ع/656هه ۾، هلاڪو خان منگول حملو ڪري، بيدردي ۽ ظالماڻي نموني سان تباهه ۽ برباد ڪري ڇڏيو ۽ بغداد جو نالو، بغداد جي تباهيءَ جي مفهوم ’ظلم‘ ۽ ’قهر‘ جي ڪري، ’بغداد‘ مشهور ٿي ويو. سنڌي چوڻي، ’بغداد ٿي ويو‘، ان واقعي جي عڪاسي ڪري ٿي.
شاهه لطيف  جي رسالي ۾، بغداد جو ذڪر، سُر ڌناسريءَ ۾ شيخ عبدالقادر جيلانيءَ جي نسبت سان موجود آهي، جنهن جي مزار بغداد ۾ ئي آهي.

بغداد جو ذڪر (بلوچ، نبي بخش خان، ڊاڪٽر، (2009ع)، ’شاهه جو رسالو‘، سُر ڌناسري، داستان 3، بيت 10، ص: 425)  ۾ ٿيل آھي .

بيڪانير:
بيڪانير، هندستان جي اڳوڻيءَ رياست، راجپوتانا جي گاديءَ جو هنڌ هو. هن شهر کي جوڌپور جي راجا، ’جوڌا‘ جي پُٽ، ’بيڪا‘ 1484ع ۾ ٻڌرائي، رياست راجپوتانا جي گاديءَ جي هنڌ جو درجو ڏنو. 1850ع ۾، هن شهر ۽ سندس وڏي پسگردائيءَ واري ايراضيءَ کي جئپور رياست سان ملائي هڪ جدا پِرانت (رياست) ٺاهيو ويو آهي.
شاهه لطيف، بيڪانير جو ذڪر، ’سُر سارنگ‘ ۾، ڪيترن ئي هنڌن تي ڪيو آهي:
بيڪانير جو ذڪر (شاهواڻي، غلام محمد، (2005ع)، ’شاهه جو رسالو‘، سُر سارنگ، داستان 4، بيت 12، ص: 700) ۾ ٿيل آھي .

ٻليارُ/ٻلهيار:
سنڌ ۾، جڏهن سنڌو درياهه، بنا روڪ ٽوڪ مست پيو وهندو هو ۽ پنهنجا رخ پيو بدلائيندو هو، ان مان ڪيتريون ڍنڍون، ڍورا، واهڙ، وهندڙيون، مختلف علائقن ۾ وهي اينديون هيون. اهڙين وهندڙين يا وهڪرن مان ٻليارُ يا ٻلهيار به هڪڙو وهڪرو هو، جيڪو سنڌو درياهه جي شاخ طور وهندو هو، جنهن ۾ ٻيا به ڍورا اچي ڇوڙ ڪندا هئا. اها شاخ موجوده بدين ضلعي جي اڀرندي ڀاڱي، ۽ موجوده سجاول ضلعي جي تعلقي ميرپور بٺوري وٽان وهندي هئي. جڏهن هن خطي جو حاڪم، جسوڌڻ آگرو هو، تڏهن درياهه جو هڪڙو وهڪرو، پٽيهل ڍوري مان نڪرندو هو. ان سان گڏ، ٻيو ڍاڳي ڍورو پڻ ڦٽندو هو ۽ انهن ٻنهي ڍورن جو وهڪرو، ٻليار جي وهڪري ۾ ڇوڙ ڪندو هو. انهن اهڃاڻن جو ذڪر، شاهه لطيف  پنهنجي سر ڏهر جي هيٺئين بيت ۾ ڪيو آهي. سر ڏهر ۾، شاهه لطيف  گھڻن ئي ڪردارن تي شاعري ڪئي آهي. مثال طور، ڪونجن جي باري ۾، ڪجھه حمديه شاعري، ڪجھه لاکي ڦلاڻي ۽ اوڏڻ بابت، به شاعري هن ئي سُر جو حصو آهي.
ٻليارُ/ٻلهيار جو ذڪر (شاهواڻي،غلام محمد، 2005ع،’شاهه جو رسالو‘، سر ڏهر، داستان 1، بيت 8، ص:869)  ۾ ٿيل آھي 


ٻَني:
اُها ايراضي جيڪا ’ٻَنيءَ‘ جي نالي سان مشهور آهي، تنهن کي عام طرح ڏاڏي آدمؑ جي ٻَني ڪوٺيو وڃي ٿو، هن وقت هندستان ۾ آهي، جنهن جو شاهه لطيف جي ڪلام ۾ به ذڪر ملي ٿو.
ٻنيءَ جا آثار، ٻن ماڳن تي آهن، جن مان پهريان، ’رڻ ڪڇ‘ جي ڏاکڻي ڪناري سان، هڪ ’ٻيٽ‘ جي شڪل ۾ موجود آهن، جنهن جي ڊيگهه پنجانوي ڪلوميٽر ۽ ويڪر ٻاويهه ڪلوميٽر آهي.
ٻَنيءَ جي اوڀر طرف جيڪي ٻيا ٻيٽ آهن، تن ۾ مشهور ٻِيٽ، ’کريڙ‘ ۽ ’ٻيلو‘ آهن. اتر ۽ اولهه ۾ وري، ’پڇم‘، ’پانور‘ ۽ ’کائوڙ‘ ٻيٽ آهن. شاهه لطيف ، سُر ڏهر ۾ نه رڳو انهن ٻيٽن کي ڳايو آهي، پر انهيءَ علائقي جي مشهور جبلن جھڙوڪ: ’ڪيرو جبل‘، ’جھُرو جبل‘، ’هَٻو جبل‘ ۽ ’لوڻو جبل‘ کي پڻ ڳايو آهي.(جن جو ذڪر ڌار ڪيل آهي.)
ٻَني جو ذڪر (بلوچ، نبي بخش خان، ڊاڪٽر، (2009ع)، ’شاهه جو رسالو‘، سر ڏهر، داستان 3، بيت 12، ص: 165) ۾ ٿيل آھي .


ٻيلو / لس ٻيلو: 
ٻيلي جو ذڪر، شاهه لطيف ، پنهنجي رسالي جي سُرپرڀاتيءَ ۾، ’ڄام سپڙ چوٽاڻيءَ‘ جي مناسبت سان ڪيو آهي.
ٻيلو / لس ٻيلو جو ذڪر  (شاهواڻي، غلام محمد، (2005ع)، ’شاهه جو رسالو‘، سُر پرڀاتي، داستان 1، بيت 13، ص: 860)  ۾ٿيل آھي .

ڀٽ:
	ڀٽ، ڪراڙ ڍنڍ جي ڪنڌيءَ تي هڪ واريءَ جو دڙو هو، جتي شاهه لطيف ، جوانيءَ وارن ڏينهن ۾ ايندو رهندو هو ۽ آخر پنهنجي فقيرن سان گڏ، ڀٽ کي آباد ڪيائين. (وڌيڪ احوال لاءِ ڏسو، جلد پهريون، عنوان: ’ڀٽ شاهه جو تعارف‘، ص:218)
شاهه لطيف ، ڀٽ جو ذڪر سُر سارنگ ۾، هن ريت ڪيو آهي:
ڀٽ جو ذڪر شاهواڻي، غلام محمد، (2005ع)، ’شاهه جو رسالو‘، سر سارنگ، داستان 2، بيت 2، ص:692      ۾ ٿيل آھي ،

ڀُڄُ:
ڀُڄُ، هڪ شهر جو نالو آهي، جيڪو هن وقت هندستان ۾، ڪڇ جو هڪ مرڪزي شهر آهي. هي شهر، لکپت کان 29 ڪلوميٽرن جي مفاصلي تي آهي.
شاهه لطيف، ’سُر سارنگ‘ ۽ ’سُر ڏهر‘ ۾، هن ماڳ جو ذڪر ڪيو آهي:
ڀُڄُ جو ذڪر (بلوچ، نبي بخش خان، ڊاڪٽر، (2015ع) ’شاهه جو رسالو‘سُر سارنگ، داستان 4، بيت 23، ص:2114)  ٿيل آھي . 

ڀنڀور:
ڀنڀور جي ڦٽل شهر جا آثار، اڄ به زبونيءَ واري حالت ۾ گهاري کان 8 ڪلوميٽر ۽ ڪراچيءَ کان 63 ڪلوميٽرن جي مفاصلي تي موجود آهن. هن ڦٽل شهر جي بلڪل ويجهو، ڏکڻ-اوڀر ۾ عربي سمنڊ اڄ به موجود آهي. هي شهر، شاهه لطيف  جي سڀ کان وڏي ۽ گهڻ داستاني سُر، ’سسئي پنهونءَ‘ جي ذڪر ڪري مشهور ٿيو. سسئي، ’ٻانبڻا‘ شهر ۾ پيدا ٿي، پر پلي نپني ڀنڀور ۾، ’محمد‘ نالي هڪ کٽيءَ جي گهر ۾ هئي. هي قصو، سنڌ ۾ دلوراءِ جي حاڪميءَ وارن ڏهاڙن جو آهي، ’دلوراءِ داناءَ‘ جي نالي سان به مشهور هو. محمد سومار شيخ چواڻي ته: ”ڀنڀور جو شهر جيڪو پوءِ ڪن ليکڪن ڀل وچان ديبل قرار ڏنو، اهو اصل ۾، ’ٻن وهار‘ هو، جتي گوتم ٻڌ وارن جو وڏو ’وهار‘ قائم هو.“(شيخ 1986ع، ص: 34)


ڀنڀور جو ذڪر (بلوچ، نبي بخش خان، ڊاڪٽر، 2009ع’شاهه جو رسالو،‘ سر آبري، داستان-1، بيت: 13، ص:174)  ۾ ٿيل آھي .
 (شاهواڻي، غلام محمد، (2005ع)، ’شاهه جو رسالو‘، سُر پرڀاتي، داستان 1، بيت 16، ص: 287)
(بلوچ، نبي بخش خان، ڊاڪٽر، 2009ع ’شاهه جو رسالو‘سرآبري داستان 10، وائي 2، ص: 191)
(بلوچ نبي بخش خان، ڊاڪٽر، 2009ع، ’شاهه جو رسالو‘ سر معذوري، داستان-4، بيت-2. ص: 199)

ٿر:
ٿر، سنڌ جو اهم وارياسو ۽ ڀٽن وارو علائقو آهي، جيڪو مٺي ضلعي ۾ آهي. هي ضلعو سنڌ جي اڳوڻي، وڏي وزير، ارباب غلام رحيم جي دؤرِ (2002-2007ع) ۾ قائم ٿيو، جيڪو حقيقت ۾ انگريز حڪومت واري دؤر ۾، 1882ع ڌاري، ”جيڪا ايراضي ڏيپلي ۽ ننگرپارڪر تعلقن تي ٻڌل هئي، تنهن کي ضلعي جي شڪل ڏئي مٿس ’ٿر ۽ پارڪر‘ جو نالو ڌري، ڪڇ جي پوليٽيڪل ايجنٽ جي سنڀال ۾ ڏنو ويو هو. “(يوسفاڻي، 2006ع،ص: 9)
هن ضلعي جي قدامت ان مان ملي ٿي: ”هن ضلعي جي  ڏکڻ ۾، کريڙ ۽ پڇم وارن علائقن جي لڳ، ’ٻنيءَ‘ جو علائقو آهي، جنهن کي عام طرح ڏاڏي آدم جي ٻني ڪوٺيو وڃي ٿو. جيڪا قديم دؤر کان، آدم جي نالي سان نسبت هئڻ سبب آباد نٿي ڪئي وڃي.“(يوسفاڻي، 2006ع، ص: 12) معمور يوسفاڻي، اڳتي لکي ٿو: ”ساماري تعلقي ۾، هيرل واهه جي 13 ميل (21 ڪلوميٽر) واري موريءَ جي قريب هڪ ايراضيءَ جو نالو به ڏاڏي آدم جي ٻني آهي، جنهن لاءِ پڻ ڪافي روايتون مشهور آهن.“(يوسفاڻي، 2006ع، ص:12)
اڳ نه رڳو هي علائقو واريءَ جي رڻ ۽ ڀٽن ڪري يا ڪارونجهر جبل جي ڪري مشهور هو، پر هاڻ ته ٿر، ڪوئلي جي ذخيرن جي ڪري، سڄي ملڪ ۾، وڌيڪ اهميت حاصل ڪري چڪو آهي.
هن ضلعي ۾، ڪافي تعداد ۾، تاريخي ماڳ ۽ انهن سان گڏ، هندومت ۽ جين مت وارن جا مشهور مندر ۽ ڪيترن ئي جهونن آثارن جا کنڊر پڻ موجود آهن. ”هن ضلعي جي آثارن ۾، ’داسڙي جو ڀِڙو‘، ’ايسوڙي‘ ۽ ’نهٽو‘ وغيره اهڙا آثار آهن، جن لاءِ گهڻي وقت کان وٺي ماهرن جو اهو خيال رهندو پئي آيو آهي ته، اهي موهن جي دڙي کان به پراڻا، نه ته به ان جا همعصر ضرور آهن.“(يوسفاڻي، 2006ع، ص: 13)
ٿر جو ذڪر (بلوچ، نبي بخش خان، ڊاڪٽر، 2009ع، شاهه جو رسالو، سر سارنگ، داستان-3، بيت 12، ص: 409)  ۾ ٿيل آھي .

پارڪر:
پارڪر، سنڌ جي ڏکڻ اڀرندي ڪُنڊ، جابلو علائقي جو نالو آهي. هن علائقي ۾، شاهه لطيف، سير ۽ سفر ڪيو ۽ اُتي جي ماڻهن جي رهڻي ڪهڻي ۽ قدرتي نظارن کان خوب واقف ٿيو. انهيءَ جو ذڪر، شاهه لطيف ، پنهنجي رسالي جي سُر سارنگ ۾ ڪيوآهي. ننگر پارڪر شهر جو تعلق، هن علائقي سان آهي، جيڪو ضلعي مٺيءَ جي تعلقي پارڪر يا ننگرپارڪر جو هيڊڪوارٽر آهي. جاگرافيائي نقشي مان پارڪر وارو ٽَڪر، هڪڙي اُپٻيٽ نما لڳي ٿو، جنهن جي ٽنهي پاسن، ڏکڻ، اولهه ۽ اوڀر کان وارياسو رڻ آهي.
هن علائقي تي اِهو نالو ڪيئن پيو؟ انهيءَ بابت، منگهارام اوجھا موجب: ”پارڪر جي ڀر وارو ڪڇ جو رڻ،  اڳي سامونڊي ’کاري‘ هو. ماڻهن کي اها ’کاري‘ پار ڪرڻي پوند ي هئي، سو اُن کي چوندا هئا: ’پار اُڪر‘ جنهن مان ڦري ٿيو ’پارڪر‘. ان بابت، هڪڙي ڏند ڪٿا به مشهور آهي، جنهن موجب، اهو نالو ’پاراسر‘ نالي رشيءَ تان پيل آهي، جنهن ...’ساڙڌري‘ کان ڪجھ مٿڀرو هڪڙو هنڌ آهي، اتي اکنڊ تپسيا شروع ڪئي.“(اوجها، 1988ع، ص: 1 ۽ 2)
پارڪر جو ذڪر (شاهواڻي، غلام محمد، (2005ع)، ’شاهه جو رسالو‘، سُر سارنگ، داستان 4، بيت 5، ص: 698) ۾ ٿيل آھي .

پائُر/ پاور/ پاور پٽي :
هي هڪ ايراضيءَ جو نالو آهي، جنهن کي سنڌ ۾ پائُر ۽ هند ۾ پاور يا پاور پٽيءَ جي نالي سان سڏيو وڃي ٿو. 
معمور يوسفاڻي، پنهنجي مقالي ’سُر ڏهر جو مطالعو‘ ۾ پائُر جي جاگرافيائي بيهڪ بابت لکي ٿو ته، عام طرح ’پائُر‘ ٿر جو ڏاکڻو ڀاڱو، جيڪو ڪڇ جي رڻ سان لڳو لڳ آهي، پائُر سڏجي ٿو، يعني سنڌ ۽ ڪڇ جي وچ واري علائقي کي ’پائر جو ٿر‘ چوندا آهن.
جڏهن ته ڪلادر متوا موجب، ’پائُر يا پاور پٽي ڪڇ جي ٻن جاگيرن، رودر ماتا ۽ ٿان جاگير جي ايراضيءَ تي پکڙيل آهي؛ جنهن جو اُتر وارو پاسو، ٻنيءَ جي ڏاکڻي حد سان ملي ٿو ۽ هن جي اوڀر ۾ هٻو جبل آهي. پائُر يا پاور پٽي جابلو علائقو آهي، جنهن ۾ ’رُودر ماتا‘، ’جُهرو‘، ’پالکي‘، ’ڏيڻوڌر‘ جهڙا وڏا جبل شامل آهن.ڍ
پائُر/ پاور/ پاور پٽي  جو ذڪر (شاهواڻي، غلام محمد،(2005ع)، ’شاهه جو رسالو‘، سُر سارنگ، داستان 1، بيت 27، ص:698)  ٿيل  آھي .

پَٻُ:
پٻ هڪ جبل جو نالو آهي، جيڪو بلوچستان صوبي جي لس ٻيلي ضلعي ۾ آهي. هالار جبلن جي ڏاکڻي قطار کي پٻ جبل چئبو آهي، جنهن جون چوٽيون پنج يا ڇهه هزار فوٽ مٿانهيون آهن. هن جبل جا گَهٽَ ۽ گهيڙ، لڪ ۽ لڪيون نهايت ئي خوبصورت آهن. ڀيرومل مهرچند آڏواڻي موجب، پٻ جبل ۾ واهيون آهن، جن تي انب، انجنير، ڏاڙهون، ڪيوڙا ۽ جهنگلي نارنگيون ٿين ٿيون. شاهه بلاول نورانيءَ هتي اچي چلا ڪڍيا، جنهن جي درگاهه جي ڪري ئي هتي اڄ تائين ماڻهن جي اچ وڃ آهي. ڀيرومل مهرچند آڏواڻي وڌيڪ لکي ٿو: ”شاهه بلاول جي درگاهه کان ڏيڍ ڪوهه (5 ڪلوميٽر) اورڀرو پٻ جبل جي پيٽ ۾، هڪ وڏو جبل جو صفحو آهي، جنهن کي لاهوت سڏين ٿا.“ (آڏواڻي، ڀيرومل، 2012ع، ص: 32)
ڪراچي جي هاڪس بي کان 17 ڪلوميٽر جي پنڌ تي جبلن جي هڪ قطار نظر ايندي، جيڪا انسان جي پير جي پٻ وانگر لڳندي آهي. ٿي سگهي ٿو ته انهيءَ ڪري ئي ان جو نالو، پٻ جبل پيو هجي. شاهه لطيف، سُر سسئي آبريءَ ۾، هن جبل جو ذڪر ڪيو آهي.ڍ

پَٻُ جو ذڪر (گربخشاڻي، هوتچند مولچند، ڊاڪٽر، (2012ع)، ’شاهه جو رسالو‘، سُر سسئي آبري، داستان 9، بيت 8، ص: 207)   ۾ ٿيل آھي .

پَٽِيهَلُ:
هي، سنڌؤَ جي هڪ آڳاٽي وهڪري جو نالو آهي. هن کي پٽهيل ڍوري جي نالي سان پڻ ڄاتو وڃي ٿو. هي وهڪرو ڪنهن دؤر ۾، ڪڙئي گهنور جي اُتر-اولهه ڪنڊ تي 11 ڪلوميٽر جي پنڌ تي، آڳڙيءَ وٽان وهندو هو ۽ احمد راڄو ڳوٺ جي اُڀرندي کان ڪوري نار ۾ ڇوڙ ڪندو هو. پٽيهل، سنڌو درياهه جي پنجن پراڻن وهڪرن مان هڪ هو.
 محمد سومار شيخ، پنهنجي ڪتاب، ’لطيف سائينءَ جا لاڙ تان ڀيرا‘ ۾ لکي ٿو: ”پٽيهل درياءَ، ڪڙئي گهنور جي الهندي تان، گولاڙچيءَ جي اڀرندي تان وَهي، مانڌر جي الهندي تان لنگهي، سانڍوهه ۽ وارياڙي نالي ڍنڍن مان گذري، پٽيجي ۾ وڃي ريڻ سان ملندو هو. واٽ ۾ هن سان ڳٺو ڍورو به رهاڻ ڪندو هو. پٽيجيءَ ۾ ڇوڙ ڪرڻ سبب سندس نالوئي ’پٽي-ال‘ (پٽيهل) پئجي ويو، يعني ’پٽيجيءَ‘ وارو ’پٽيهل‘. هي تاريخي ڍورو هو، جنهن تي، آڳڙي جهڙو آستان آباد هو. جکري جهڙو شهر وسندڙ هو. آسيلي، مرزانپور پڻ پٽيهل تي آباد ٿيل وستيون هيون. جهول ۽ ڪنگهار نالي شاخون هن درياءَ جون اهم ڇاڙون هيون. اِهو درياءَ انهن جڳهين کي آباد رکندو پئي آيو، پر ڪلهوڙن جي ڏينهن ۾ اِهي جڳهيون، انهيءَ درياءَ جي وهڪري بند ٿيڻ جي ڪري، غير آباد ٿي ويون ۽ اِهو پاسو ويرانيءَ ڏانهن وڌيو.“ (شيخ، سومار، 1986ع، ص: 48)
شاهه لطيف ، پنهنجي ڪلام ۾ پٽيهل جو ذڪر ڪيو آهي:

پَٽِيهَلُ جو ذڪر (شاهواڻي، غلام محمد، (2005ع)، ’شاهه جو رسالو‘،  سُر ڏهر، داستان 1، بيت 9، ص: 869)  ٿيل آھي . 

پُراڻ:
پُراڻ، سنڌو درياهه جو قديم وهڪرو هو، جيڪو نوابشاهه (هاڻوڪي بينظيرآباد) ضلعي کان گذرندو، سنڌ جي مختلف ضلعن مان ٿيندو بدين ضلعي جي رهمڪي بازار کان 14 ڪلوميٽر هيٺ ڪوري کاريءَ وسيلي عربي سمنڊ ۾ ڇوڙ ڪندو هو.
هن وهڪري تي ’پُراڻ‘ نالو ڪيئن پيو؟ تنهن بابت، ’انسائيڪلوپيڊيا سنڌيانا‘ ۾ لکيل آهي ته: ”سنڌوءَ جي وهڪري کي ’پراڻ‘، ان ڪري به چيو ويو ته سنڌو درياهه پنهنجو اهو وهڪرو بدلائي ٻيو وهڪرو اختيار ڪيو. اهڙيءَ طرح ڇڏيل وهڪرو پراڻو يا پراڻ ٿي ويو.“(سنڌيانا، جلد 3، 2011ع، ص: 138)
ڪاڪي ڀيرو مل موجب، پُراڻ پراڻي درياهه جو نالو آهي، جنهن ۾ اڳي ڍورو نارو ڇوڙ ڪندو هو. شاهه لطيف ، پنهنجي ڪلام جي سُر سارنگ ۾، پُراڻ جو ذڪر ڪيو آهي:
 پُراڻ جو ذڪر (شيخ، ٻانهون خان، (2000ع)، ’شاهه جو رسالو‘، جلد پهريون، سُر سارنگ، داستان 3، بيت 11، ص: 328) ۾ ٿيل آھي . 

پنجاب:
”سنڌو ماٿر جي تهذيب (انڊس ويلي سولائزيشن) ۾، سنڌوءَ جو مٿيون علائقو (اپر انڊس ويلي) پنجاب سڏجي ٿو. ان تي اهو نالو پنج + آب = پنج پاڻي واري معنيٰ ۾ پنجن ندين جي وهڻ ڪري پيو.“(سنڌيانا، جلد 3، 2011ع، ص: 224)
’پنجاب‘ تي ان نالي، مغل بادشاهه اڪبر اعظم جي دؤر ۾ مشهوري ماڻي. ستلج، راوي، چناب، جهلم ۽ بياس جهڙين ندين سان هي صوبو، پاڪستان جو هڪ خوبصورت ۽ آباديءَ جي لحاظ کان وڏي ۾ وڏو صوبو آهي. تهذيب ۽ تمدن جي حوالي سان پنجاب جي پنهنجي ڌار سڃاڻپ آهي، جنهن جي پيٽ مان سنڌو سڀيتا جي هڙپا ماڳ کان سواءِ دنيا جي هڪ ٻي قديم تهذيب ’ٽيڪسلا‘ جنم ورتو.
پنجاب جون هن وقت 10 ڊويزنون ۽ 36 ضلعا آهن، جڏهن ته ان جي گاديءَ جو شهر لاهور آهي. هي ڳتيل آباديءَ وارو صوبو آهي. پاڪستان جي ڪُل آباديءَ جو 52.95 سيڪڙو حصو، پنجاب جي ماڻهن تي ٻڌل آهي. هتي جي ماڻهن جي مکيه ٻولي پنجابي آهي. انگن اکرن موجب، پنجاب ۾ 77.23 سيڪڙو پنجابي ٻولي، 17.36 سيڪڙو سرائيڪي، 4.51 سيڪڙو اردو، 1.8 سيڪڙو پشتو، 0.66 سيڪڙو بلوچي، 0.16 سيڪڙو سنڌي ۽ 0.95 سيڪڙو ٻيون ٻوليون ڳالهائيون وڃن ٿيون.
پنجاب، زرعي حوالي سان، تمام سُکيو ۽ آسودو صوبو آهي. هتي چانورن، ڪمند، سورج مُکي، وونئڻ، ڀاڄين ۽ ميون وغيره جا فصل تمام ججهي انگ ۾ ٿين ٿا. صنعت جي حوالي سان به هي صوبو ترقي يافته آهي، جنهن ۾ اٽڪل 68،000 صنعتي يونٽ آهن. پنجاب جي مکيه صنعتن ۾، ڪپڙي اُڻڻ، گاڏين، سيمنٽ، لوهه، تيل ۽ راندين جي سامان ٺاهڻ جا ڪارخانا شامل آهن. پنجاب ۾ جابلو لوڻ ۽ جپسم وغيره جا معدني ذخيرا پڻ موجود آهن.
شاهه لطيف ، پنهنجي ڪلام ۾ پنجاب جو ذڪر، هن ريت ڪيو آهي:
 پنجاب جو ذڪر (بلوچ، نبي بخش خان، ڊاڪٽر، (2009ع)، ’شاهه جو رسالو‘، سُر سارنگ، داستان 4، بيت 23، ص: 412) ۾ ٿيل آھي .

پورب:
پورب لفظ جي معنيٰ آهي، ’مشرق‘ يا اڀرندو. پورب، هڪ علائقي جو نالو به آهي. هي اهو علائقو آهي، جيڪو ڪانپور کان بهار تائين پکڙيل آهي، جنهن ۾ هندن جون ڪيتريون ئي مقدس ياترائون آهن، جن ۾ گيا، بنارس، ڪاشي، دوارڪا وغيره شامل آهن.
شاهه لطيف جي رسالي ۾، پورب جي نالي سان، هڪ سڄو سُر آهي ۽ سُر رامڪليءَ ۾ به شاهه لطيف، پورب جو ذڪر ڪيو آهي.
پورب جو ذڪر (شاهواڻي، غلام محمد، (2005ع)، ’شاهه جو رسالو‘، سُر پورب، داستان 2، بيت 10، ص: 846) ۾ ٿيل آھي.

پُور بندر/پُربندر:
پوربندر، گجرات رياست جي 33 ضلعن مان هڪ ضلعو آهي، جنهن جو انتظامي مرڪز، پوربندر شهر آهي. پوربندر ضلعي جي ايراضي، 2،316 ڪلوميٽرن تي پکڙيل آهي.
 2011ع جي آدمشماريءَ موجب، هن ضلعي جي ڪُل آبادي، 585،449  آهي. پوربندر شهر، عربي سمنڊ جي ڪناري تي واقع آهي، جنهن ۾ پوربندر نالي هڪ قديم بندرگاهه آهي، جنهن جو ذڪر، شاهه لطيف ’سُر سريراڳ‘ ۾، هن ريت ڪيو آهي:
پُور بندر/پُربندر جو ذڪر (شاهواڻي، غلام محمد، (2005ع)، ’شاهه جو رسالو‘، سُر سريراڳ، داستان 3، بيت 9، ص: 168)  ۾ ٿيل آھي .

پَيَ:
پَيَ، ڀٽ شاهه جي اولهائين ڀر ۾، هڪ ڪسي هئي، جيڪا هاڻي ميسارجي چڪي آهي. ٻانهون خان شيخ لکي ٿو: ”ڀٽ شاهه جي ڀرسان هڪ ننڍڙو ڪڙيو يا ڪسي.“(شيخ، ’شاهه   جو رسالو‘، 2000ع، جلد 1، ص: 316) شاهه لطيف، هن جو ذڪر، سُر سارنگ ۾ ڪيو آهي. 
پَيَ جو ذڪر (شيخ، ٻانهون خان، (2000ع)، ’شاهه جو رسالو‘، جلد پهريون، سُر سارنگ، داستان 2، بيت 3، ص: 316)   ٿيل آھي .

جائو:
جائو هڪ جبل آهي، جيڪو جائو شهر کان اولهه طرف، ڇهن ڪلوميٽرن جي مفاصلي تي آهي. ان جبل مان هڪ رستو گذري ٿو، جيڪو جائو شهر ۽ آواران شهر کي پاڻ ۾ ڳنڍي ٿو، اهو رستو، جتي جائو جبل جي وچ مان گذري ٿو، ان هنڌ کي جائو لڪ سڏيو ويندو آهي. جائو جبل کان علاوه جهل جائو نالي هڪ تحصيل ۽ شهر پڻ آهي. جهل جائو تحصيل، ضلعي آواران ۾ آهي، جنهن ۾ جهل جائو نالي سان هڪ ننڍو شهر پڻ آهي، جتي مٽيءَ سان اڏيل دڪانن واري ننڍي بازار آهي.
هتي جي ماڻهن جو گذران زراعت ۽ چوپائي مال تي آهي. هن ايراضيءَ ۾ جَوَ جي پوک تمام گهڻي ٿئي ٿي. اتي جي مقامي ماڻهن وٽ اها روايت مشهور آهي ته هن علائقي تي جائو نالو، جَوَ جي گهڻائيءَ ڪري پيو آهي. لسٻيلي کان جائو ويندڙ روڊ تي، شيرين فرهاد جي مزار پڻ  آهي. 
جائو جو ذڪر (شاهواڻي، غلام محمد، ’شاهه جو رسالو‘، سُر سسئي آبري، داستان ٻيو، بيت 8، 2005ع، ص: 291)۾ ٿيل آھي.

جهرو جبل:
جهرو، هڪ جبل جو نالو آهي، جيڪو لوڻي کان 15 ڪلوميٽرن جي مفاصلي تي واقع آهي. شاهه لطيف، هن جو ذڪر سُر ڏهر ۾ ڪيو آهي.
جهرو جبل جو ذڪر (بلوچ، نبي بخش خان، ڊاڪٽر، (2009ع)، ’شاهه جو رسالو‘، سُر ڏهر، داستان 3، بيت 12، ص: 165)  ۾ ٿيل آھي .

جُھوناڳڙهه:
جهوناڳڙهه هڪ شهر جو نالو آهي، جيڪو ’راءِ ڏياچ‘ جي ڏاڏي، ’راءِ گرهڙپؤ/راءِ گورارو‘ ٻَـڌايو هو. شاهه لطيف ، راءِڏياچ ۽ سورٺ جي قصي جي حوالي سان، سُر سورٺ ۾، ڪيترائي بيت چيا آهن، جن ۾ جُهونا ڳڙهه جو به نالو آيو آهي:
جُھوناڳڙهه جو ذڪر  (گربخشاڻي، هوتچند مولچند، ڊاڪٽر، (2012ع)، ’شاهه جو رسالو‘، سُر سورٺ، داستان 2، بيت 1، ص: 350) ۾ ٿيل آھي .


جيائو:
جيائو، هڪ تڙ يعني مڪان جو نالو آهي. هي تڙ، کپري تعلقي ۾، هنگورڻي ڳوٺ جي اتر ۾، اٽڪل ستن ڪلوميٽرن جي مفاصلي تي آهي. شاهه لطيف فرمايو آهي:
جيائو جو ذڪر (شيخ، ٻانهون خان، (2012ع)، ’شاهه جو رسالو‘، جلد ٽئو، سُر مارئي، داستان 9، بيت 5، ص: 438) ۾ ٿيل آھي .


جيسلمير/جيسر مير:
جيسلمير، سنڌ جي اتر-اڀرندي ڪنڊ تي، راجپوتانا ۾، هڪ پراڻي رياست جو نالو آهي ۽ ان نالي سان شهر پڻ آهي، جيڪو 1156ع ۾، راول جيسل ڀاٽيه، هڪ ٽڪريءَ جي ڏکڻ ۾، تعمير ڪرايو هو. هن شهر جو ذڪر،
شاهه لطيف، سُر سارنگ ۾، جيسرمير جي نالي سان ڪيو آهي:
جيسلمير/جيسر مير جو ذڪر (شاهواڻي، غلام محمد، (2005ع)، ’شاهه جو رسالو‘، سُر سارنگ، داستان 1، بيت 27، ص: 689) ۾ ٿيل آھي .

جيلان:
جيلان، ايران جي هڪ صوبي جو نالو آهي، جنهن جو ذڪر شاهه لطيف سُر سارنگ ۾ ڪيو آهي. جيلان، عربي لفظ آهي، جڏهن ته، فارسيءَ ۾ گيلان چيو ويندو آهي، ته قديم پارسي زند ۾ ڪيلان پڻ لکيو ۽ چيو ويندو آهي.
هن صوبي جي اوڀر ۾، صوبو مازندرا (Mazandara)، اتر ۾ ڪئسپيئن (Caspian) سمنڊ، اولهه ۾ صوبو آذربائيجان ۽ جڏهن ته زنجان (Zanjan) ۽ قزرين (Qazrin) صوبا، هن جي ڏکڻ ۾ آهن. جيلان صوبي جي ايراضي، 14،042 چورس ڪلوميٽر آهي. هتي جي آبادي، 2017ع جي آدم شماريءَ موجب، 2،530،696 آهي.
جيلان جو ذڪر (شيخ، ٻانهون خان، (2000ع)، ’شاهه جو رسالو‘، جلد پهريون، سُر سارنگ، داستان 1، بيت 15، ص: 313)  ۾ ٿيل آھي .

چٽاڻو:
 چٽاڻو هڪ ايراضي يا جُوءِ جو نالو آهي، جنهن بابت ٻانهون خان شيخ لکي ٿو:”چٽاڻو، جنهن کي چوٽاڻو يا چوٽاڻ به چوندا آهن. اهو ’وٽ‘ واري خطي سان لڳ ننگر پارڪر تعلقي جي اولهندي ۽ مٺي تعلقي جي اڀرندي ڀاڱي واري ايراضي تي مشتمل آهي.“(شيخ ٻانهون خان، 2012ع، ص: 255)
چٽاڻو بابت، پريتم پياسي لکي ٿو: ”ننگر پارڪر تعلقي جي ڪارونجهر کان اولهه طرف واري ايراضي ۽ اُتر اولهه واري ايراضي کي قديم دؤر ۾ چوٽاڻو چيو ويندو هو. هن کي چوٽاڻ پڻ چوندا هئا. هن سان مٺي تعلقي جي ڪجهه ايراضي پڻ شامل هئي.“(شوق، 1989ع، ص: 193) 
غلام محمد شاهواڻي لکي ٿو ته: ” تڙ ۽ مڪان جو نالو چيتلو به چوندا آهن.“(شاهواڻي،2005ع،ص:886) جڏهن ته ڊاڪٽر بلوچ لکي ٿو :” چٽراڻو يا چيٽاڻو،  ڪڇ ملڪ جي هڪ جُوءِ  ۽ جبل جتي گهڻا وڻ آهن.“(بلوچ،2009ع،ص:169)
شاهه لطيف  پنهنجي ڪلام ۾’چٽاڻي‘ جو ذڪر هن ريت ڪيو آهي:
چٽاڻو جو ذڪر (شاهواڻي، غلام محمد، (2005ع)، ’شاهه جو رسالو‘، سُر ڏهر، داستان 4، بيت 29، ص: 886) ۾ ٿيل آھي .

چيٽاڻو جبل:
چيٽاڻو، ڪڇ واري پاسي هڪ جبل جو نالو آهي، جنهن ۾ ڏُٿ جام ٿئي ٿو، البت چڙهڻ ۾ هي جبل، ڏکيرڙو آهي. جت قبيلي وارا هن جبل جي تري ۾ اچي، پنهنجي اُٺن جي وڳن کي چاريندا آهن. شاهه لطيف ان ڳالهه جو ذڪر سُر ڏهر ۾ هينئن ڪيو آهي:.
چيٽاڻو جبل جو ذڪر (بلوچ، نبي بخش خان، ڊاڪٽر، (2009ع)، ’شاهه جو رسالو‘، سُر ڏهر، داستان 3، بيت 25، ص: 166) ۾ ٿيل آھي .

چين:
چين، ايشيا کنڊ جو هڪ اهم ۽ وڏو صنعتي ۽ ائٽمي ملڪ آهي، جنهن جو ذڪر شاهه لطيف پنهنجي ڪلام ۾ ، سُرسارنگ ۾ ڪيو آهي.
چين جي ڌرتي، خودمختيار ۽ ڪيترين ئي قومن جي ڌرتي آهي. چين، دنيا جي قديم ترين تهذيبن مان هڪ آهي. جيڪا اٽڪل ڇهه هزار سال قديم آهي، هن ملڪ جي ٻوليءَ کي اهو شرف حاصل آهي ته اها دنيا ۾ سڀ کان وڌيڪ ڳالهائجندڙ ٻولي آهي. ان سان گڏوگڏ، چئن قديم ترين ايجادن (پنو، قطب نما، بارود ۽ ڇپائي) هتي وجود ورتو.
(
چين جو ذڪر شاهواڻي، غلام محمد، (2005ع)، ’شاهه جو رسالو‘، سُر سارنگ، داستان 4، بيت 12، ص: 700) ۾ ٿيل آھي .

حب نَدي:
حَب ندي، ڪراچي شهر کان پنجويهه ڪلوميٽرن جي مفاصلي تي آهي. اها ندي، پَٻ جبل جي بنهه اتر واري قطار وٽان، بلوچستان جي حد مان هلي، 386 ڪلوميٽرن ۾ پَٽ پُسائيندي، ڪراچيءَ جي پريان، ’کڙڪ بندر‘ جي پراڻن آثارن (راس الڪماري) وٽ عربي سمنڊ ۾ ڇوڙ ڪري ٿي. شاهه لطيف، هن نديءَ جو ذڪر سُر ديسي، سُر معذوري ۽ سُر ڪوهياريءَ ۾ ڪيو آهي:
حب نَدي جو ذڪر (شاهواڻي، غلام محمد، (2005ع)، ’شاهه جو رسالو‘، سُر ديسي، داستان 5، بيت 3، ص: 396) ٿيل آھي .

حيدرآباد دکن:
حيدرآباد دکن، هندستان جي تلنگانا رياست جو مشهور ۽ اهم شهر آهي. ننڍي کنڊ جي ورهاڱي کان اڳ، هن کي رياست جو درجو مليل هو. ورهاڱي کان اڳ هن رياست کي آصفيه سلطنت پڻ چيو ويندو هو. هن سلطنت جو بنياد، 1136هجري موجب، 1748ع ۾، مغليه سلطنت جي پوئين دؤر ۾، آصف جاهه نالي مغل گورنر رکيو هو. ان وقت سلطنت جون حدون نربدا نديءَ کان ترچنا پلي ۽ ڪوڪن کان مدراس تائين پکڙيل هيون. 
هندستان تي انگريزن جي قبضي کان  پوءِ به هن رياست جو نظام، آصف جاهه جي هٿ هيٺ رهيو. آصف جاهه جي وفات کان پوءِ، سندس پٽ مظفر جنگ، حيدرآباد دکن جو حڪمران بڻيو، پر اندروني فسادين کيس قتل ڪري ڇڏيو. کانئس پوءِ آصف جاهه جو ٻيو پٽ صلابت جنگ 1751ع ۾، رياست جو والي بڻيو. سندس حڪومت ۾ فرينچ ڪوٺيءَ عروج حاصل ڪيو ۽ رياست ۾ مرهٽن پنهنجي طاقت ظاهر ڪندي، رياست جي وڏي حصي تي قبضو ڪري ورتو. انهيءَ ئي دؤر ۾، يورپ جي سياست ۾ ڦيرو آيو ۽ فرينچن بدران انگريزن اُڀرڻ شروع ڪيو. 1761ع ۾، صلابت جُنگ کي سندس ئي وزيرن قيد ڪري، آصف جاهه جي چوٿين پٽ، نظام علي خان کي رياست جون واڳون حوالي ڪيون. هن، پاڻ کي آصف جاهه ثاني سڏائي حڪومت ڪرڻ شروع ڪئي. هن زماني ۾، پاڻي پٽ جي ميدان تي، مرهٽن سان احمد شاهه ابداليءَ مهاڏو اٽڪايو ۽ سندن قبضي ۾ آيل علائقا، پنهنجيءَ رياست ۾ شامل ڪري ڇڏيا.
حيدرآباد دکن جو ذڪر (شاهواڻي، غلام محمد، 2005ع، ’شاهه جو رسالو‘، سُر سارنگ، داستان 4، بيت 12، ص:700) ۾ ٿيل آھي .

دُوارڪا:
دُوارڪا، ڪاٺياواڙ جي رياست بڙودا جو هڪ مشهور بندر آهي. ’دوارڪا‘ جو تيرٿ، سڄي هندستان جي تيرٿن مان هڪ اهم تيرٿ ليکجي ٿو. شاهه لطيف، سُر رامڪليءَ ۾ جوڳين جو ذڪر ڪندي ’دوارڪا‘ جو نالو ڪم آندو آهي:
دُوارڪا جو ذڪر  (شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 1، بيت 28، ص: 783) ۾ ٿيل آھي .

دهلي/دِلي:
دهلي، ڀارت جي گاديءَ جو مشهور شهر آهي، جيڪو ڀارت جي اترئين علائقي، پنجاب ۾، جمنا نديءَ جي ڪناري تي آباد آهي. دهليءَ کي هاڻي هڪ رياست جي حيثيت حاصل آهي. دهليءَ جو ذڪر شاهه لطيف، سُر سارنگ ۾ ڪيو آهي.
دهلي، وچئين دؤر ۾، هندستان جي ڪيترين ئي رياستن جي گاديءَ جو هنڌ رهيو آهي. هي شهر، قديم وچئين دؤر جي ڪيترن ئي تاريخي يادگار جڳهين ۽ آثارن جي ڪري مشهور آهي. دهلي سلطنت جي اڀرڻ جي دؤر ۾، هي شهر، 1206ع کان وٺي 1526ع تائين هڪ اهم سياسي ۽ ثقافتي مرڪز رهيو. 1639ع ۾، مغل شهنشاهه شاهجھان، دهلي سلطنت جو چؤديواريءَ سان هڪ شهر اڏايو، جيڪو مغليه سلطنت جو 1649ع کان 1857ع تائين گاديءَ جو هنڌ رهيو.
دهلي/دِلي جو ذڪر (شاهواڻي، غلام محمد، (2005ع)، ’شاهه جو رسالو‘، سُر سارنگ، داستان 4، بيت 12، ص: 700)   ۾ ٿيل آھي .

ڍاڳي:
ڍاڳي، سنڌوءَ جي وهڪري، مهراڻيءَ مان نڪرندڙ هڪ ڇاڙ جو نالو هو. آمراڻي جي کنڊرن وٽان ڍور، ٻن ڇاڙن ۾ ورهائجي ويندو هو، انهن مان هڪ ڇاڙ کي ڍاڳي چوندا هئا. شاهه لطيف هن ڇاڙ جو ذڪر سُر ڏهر ۾ڪيو آهي:
ڍاڳي جو ذڪر  (شاهواڻي، غلام محمد، (2005ع)، ’شاهه جو رسالو‘، سُر ڏهر، داستان 1، بيت 8، ص: 869)  ۾ ٿيل آھي 

ڍٽ/ ڍاٽ:
ٿر جو وچيون علائقو جنهن کي ڪي ڍٽ چون ته ڪي وري ’ڍاٽ‘ به سڏين. هن علائقي ۾، عمرڪوٽ تعلقي جو ڏکڻ وارو ڀاڱو، ڇاڇري تعلقي جو ڏکڻ اولهه وارو گهڻو ڀاڱو ۽ مٺي تعلقي جو اتر وارو ڪجھ ڀاڱو اچي وڃي ٿو. جيئن ته سڄو ٿر مختلف حصن ۾ ورهايل آهي، جھڙوڪ کائڙ، پائر، اڇو ٿر/ اڇڙو ٿر، نارو، مهراڻو، ڪنٺو، ڍاٽ، ونگو، پارڪر، وٽ ۽ سامروٽي. لفظ ’ڍاٽ‘ بابت ڊاڪٽر جي اي گريئرسن لکي ٿو: ”’مارواڙ‘ ۾ رڻ پٽ کي ’ڍاٽ‘ چوندا آهن.“ (گريئرسن، 2000ع، ص:62)
ڍٽ جي علائقي ۾، ڀٽون وچوليون ۽ ڪي وڏيون به آهن. هن ڀاڱي جي ايراضيءَ وڏي هئڻ ڪري عام طور تي سڄي ٿر کي ’ڍاٽ‘ سمجھندا آهن ۽ رهاڪن کي ’ڍاٽي‘، جن جي ٻولي ’ڍاٽڪي‘ آهي.
ڍٽ/ ڍاٽ جو ذڪر (گربخشاڻي، هوتچند مولچند، ڊاڪٽر، (2012ع)، ’شاهه جو رسالو‘، سرمارئي، داستان 2، بيت 9، ص: 316)  ۾ ٿيل آھي .


ڍور:
ڍور، سنڌونديءَ جي هڪ ڇاڙ جو نالو هو، جيڪا نئينڪوٽ (تعلقي ڏيپلي) کان هيٺ، ڏکڻ طرف نڪرندي هئي، جنهن تي ديهه ڏهر ۽ کريڙ وارو علائقو آباد ٿيندو هو.
ڍور جو ذڪر  (شاهواڻي، غلام محمد، (2005ع)، ’شاهه جو رسالو‘، سُر ڏهر، داستان 1، بيت 7، ص: 869) ٿيل آھي .

رائُڪَ / رائنڪ:
	’رائنڪ‘ هڪڙو ماڳ هو، جنهن جو ذڪر، شاهه لطيف ، سُر سارنگ جي هڪڙي بيت ۾ 

رائُڪَ / رائنڪ جو ذڪر (شاهواڻي، غلام محمد، 2005ع، شاهه جورسالو، سر سارنگ، داستان-3، بيت-4، ص: 695) ۾ ٿيل آھي .

روضو پاڪ حضرت محمد مصطفيٰﷺ:
حضرت محمدﷺ جن جو روضو مبارڪ عربستان جي مشهور شهر، يثرب (مديني) ۾، پاڻ سڳورن جي تعمير ڪرايل ’مسجد النبوي‘ جي احاطي ۾ آهي، جنهن کي عام طور ’مسجد نبوي‘ سڏيو وڃي ٿو.
مڪي شريف واريءَ مسجد الحرام کان پوءِ، مسلمانن جي لاءِ ٻي اهم مقدس جاءِ، مسجد نبوي ڄاتي وڃي ٿي، جيڪا آخري پيغمبر حضرت محمد مصطفيٰﷺ، 622ع ڌاري مديني ۾ هجرت دؤران گهر جي ويجهو، ٻن يتيم ٻارن کان زمين جو ٽُڪرو خريد ڪري، اڏرائي هئي. مسجد نبويءَ اندر، حضورپاڪﷺ جو روضو مبارڪ آهي. سندن پاسي ۾ ٻن خليفن حضرت ابوبڪرؓ ۽ حضرت عمر فاروقؓ جون قبرون پڻ موجود آهن.


روضو پاڪ حضرت محمد مصطفيٰﷺ جو ذڪر (بلوچ، نبي بخش خان، ڊاڪٽر، (2009ع)، ’شاهه جو رسالو‘، سُر ڪيڏارو، داستان 5، بيت 6، ص: 417)  ۾ ٿيل آاھي. 

روم:

روم، اٽليءَ جي گادي جو هنڌ ۽ ملڪ جو سڀ کان وڏو شهر آهي. روم شهر جي آبادي، 2017ع جي آدمشماري موجب، 4,353,738 آهي. شهر جي ڪل پکيڙ، 5363 چورس ڪلوميٽر آهي. آنييني درياهه ۽ تيبر درياهه روم شهر جي ڀر ۾ وهن ٿا. روم جي خاص خوبي اها پڻ آهي ته هتي ايراضي توڙي آباديءَ جي لحاظ کان دنيا جو ننڍي ۾ ننڍو ملڪ، ويٽيڪن سٽي پڻ موجود آهي، جيڪو عيسائين لاءِ تمام گهڻو مقدس آهي، ڇاڪاڻ ته سندن پوپ اتي ئي رهندو آهي. ويٽيڪن سٽي، 110 ايڪڙن تي ٻڌل آهي ۽ ان ۾ صرف هڪ هزار ماڻهو رهن ٿا. توڙي جو هي ملڪ، اٽلي جي شهر روم ۾ قائم آهي، پر ان تي رومي توڙي اطالوي سرڪار جو به حڪم نه هلندو آهي. 11 فيبروري 1929ع ۾، هڪ ٺاهه موجب ويٽيڪن سٽي روم ۾ قائم ڪيو ويو.
روم، هڪ تاريخي شهر آهي. انسائيڪلوپيڊيا سنڌيانا موجب: ”پهرين (ق. م.) کان ستين عيسوي صديءَ تائين هن شهر کي اولهه جي ملڪن جي تهذيب جو بنياد ڪري مڃيو ويندو هو. بازنطيني حاڪميت جي زوال کان پوءِ، اٺين صدي عيسويءَ کان 1870ع تائين پاپائي رياست جي راڄڌاني مقرر ٿيو، 1811ع ۾، متحده اٽلي جي راڄڌاني ۽ 1946ع کان موجوده وقت تائين جمهوريه اٽليءَ جي گادي جو هنڌ آهي.“(سنڌيانا، (2012ع)، جلد ڇهون، ص: 335)
روم جو ذڪر (شاهواڻي، غلام محمد، (2015ع)، ’شاهه جو رسالو‘سُر سارنگ، داستان 4، بيت 12، ص: 700) ۾ ٿيل آھي .

سامارو:
سامارو، ضلعي عمرڪوٽ جو هڪ وسندڙ شهر، تعلقي جي حيثيت ۾ موجود آهي. شاهه لطيف، هن شهر جو ذڪر، سُر سارنگ ۾ ڪيو آهي:
سامارو جو ذڪر (شاهواڻي، غلام محمد، (2005ع)، ’شاهه جو رسالو‘، سُر سارنگ، داستان 4، بيت 7، ص: 699) ٿيل آھي .
	
سمرقند:
سمرقند، ازبڪستان جي ملڪ جو ٻئي نمبر تي وڏو ۽ اهم شهر آهي، هن شهر جو ذڪر، شاهه لطيف پنهنجي ڪلام ۾ ڪيو آهي. سمرقند، ازبڪستان جي صوبي جو پڻ نالو آهي، جنهن جي گاديءَ جو هنڌ سمرقند شهر آهي. سمرقند شهر، چين ۽ اولهندي دنيا کي ملائيندڙ، شاهراه ريشم (Silk Road) تي، اسلامي تعليم جو اعليٰ مرڪز هئڻ سبب اهم شهر آهي.
2001ع ۾، يونيسڪو (UNESCO)، عالمي ورثي واريءَ فهرست (World Heritage List) ۾، هن شهر کي 2750، سال پراڻو لکندي، ثقافتن جي شاهراهه (Cross roads of cultures) سڏيو آهي. سمرقند، دنيا جي قديم ترين آباد ٿيندڙ شهرن مان هڪ آهي ۽ هينئر وچ ايشيا جي وڏن شهرن مان هڪ آهي.
سمرقند جو ذڪر (شاهواڻي، غلام محمد، (2005ع)، ’شاهه جو رسالو‘، سُر سارنگ، داستان 4، بيت 12، ص: 700) ۾ ٿيل آھي .

سنڌ:
سنڌ هڪ شاندار تهذيبي خطي جو نالو آهي، جنهن کي سنڌو درياهه سيراب ڪري ٿو. ڀيرو مل مهرچند آڏواڻيءَ موجب: ”سنڌ تي سنڌو نديءَ تان نالو پيو آهي. سنسڪرت ۾، ’سنڌو‘ معنيٰ سمنڊ يا وڏو درياهه.“ (آڏواڻي، 1992ع، ص: 36)
هن خطي جي تاريخ گهڻي آڳاٽي آهي، جنهن جون پاڙون، موهن جي دڙي جھڙي عظيم تهذيب ۾ کتل آهن.  تاريخ ۾ ان تهذيب جو تعلق ان دؤر جي قديم تهذيبن: بابل، مصر، اردن ۽ ايران سان هو. ان جي پکيڙ هڪ لک چورس ڪلو ميٽرن تي هئي. موهن جو دڙو، پنهنجيءَ تهذيبي، واپاري ۽ صنعتي پيداوار جي ڪري ڏيهان ڏيهه مشهور هو، جنهن جا حوالا، تاريخن ۾ جام ملن ٿا. مختلف دؤرن ۾، هن خطي جي جاگرافيائي حدن ۾ ڦيرا گهيرا ايندا رهيا، جنهن جو وڏو سبب سنڌو درياهه جي موج مستي رهي آهي. مختلف دؤرن ۾، سنڌؤَ جو رخ بدلجڻ سبب ڪيترائي وسندڙ شهر، تباهه ۽ برباد ٿي ويا ۽ انهن جي جاءِ تي نوان شهر ۽ منڊيون آباد ٿينديون رهيون. ان کان علاوه، ٻيو سبب ڌارين جون ڪاهون هيون. ڌارين حاڪمن پنهنجي سهولت خاطر نوان شهر آباد ڪيا ۽ ڪن شهرن کي هٿ وٺي تباهه ۽ برباد ڪيو.
شاهه لطيف جنهن دؤر ۾، اکيون کوليون، ان وقت سنڌ مغلن جي قبضي هيٺ هئي ۽ ڪلهوڙا حڪمران مغلن جي تابع هئا. شاهه لطيف، سنڌ جو ذڪر سُر سارنگ، سُر رامڪلي، سُرمعذوري ۽ بلاول ۾ ڪيو آهي:
سنڌ جو ذڪر (شاهواڻي، غلام محمد (2015) شاهه جو رسالو، سر رامڪلي، داستان 1، وائي-1، ص: 785)  ۾ ٿيل  آھي . 

سنگُهر:
سنگُهر، هڪ ويڪري، سِڌي پَٽ جو نالو آهي، جيڪو پٻوڻي تَر کان شروع ٿي، منهن ٻار نئن تائين آهي. اهو پَٽ بلوچستان جي تعلقي وندر ۾ واقع آهي. هي پَٽ ٻن حصن ۾ ورهايل آهي، جن مان ننڍي  سنگهر وارو پٽ پٻوڻي کان، کر پلاڻ تائين ۽ وڏي سنگهر وارو پٽ کرپلاڻ جي اولهائين پاسي کان، منهن ٻار نئن تائين پکڙيل آهي، جتي سسئي  پنهونءَ جي قبر آهي. هي سِڌو وارياسو پوٺو آهي، جنهن ۾ ڄار جي وڻن ۽ ٻُوهه جي، ٻُوٽن جي گهڻائي آهي. شاهه لطيف، هن جو ذڪر، سُر حسيني ۾ ڪيو آهي.
(سنگُهر جو ذڪر بلوچ، نبي بخش خان، ڊاڪٽر، (2009ع)، ’شاهه جو رسالو‘، سُر معذور، داستان 4، وائي، ص: 201) ۾ ٿيل آھي .

سوراشٽر/سورٺ:
سورٺ، هندستان جي گجرات رياست جي هڪ مشهور شهر جو نالو آهي. سورٺ، سنسڪرت لفظ، ’سوراشٽر‘ جو بگڙيل روپ آهي، جنهن جي معنيٰ آهي: عمدو ملڪ يا عمدي ملڪ جي. موجوده وقت ۾ جنهن علائقي کي ڪاٺياواڙ سڏجي ٿو، ان کي اڳ سوراشٽر سڏيو ويندو هو. شاهه لطيف، سنڌ جي ٻين علائقن وانگر، سوراشٽر ۽ ڪڇ وارن علائقن کي به پنهنجي شاعريءَ جو موضوع بڻايو آهي. شاهه لطيف هن شهر جو ذڪر ٻين سُرن کان سواءِ، سُر بلاول ۾ به ڪيو آهي:
سوراشٽر/سورٺ جو ذڪر (شيخ، ٻانهون خان، (2012ع)، ’شاهه جو رسالو‘، جلد ٽئو، سُر بلاول، داستان 2، بيت 8،  ص: 176) ۾ ٿيل آھي .

طور سينا:
طور، اصل ۾ هڪ جابلو سلسلي جو نالو آهي، جيڪو  سوئيز ڪئنال ۽ عقبه نار جي وچ ۾، هڪ ٽڪنڊي جيان بيٺل آهي. هن سلسلي جي اُتر پاسي اوچائي، تمام گهٽ آهي ۽ هر هنڌ واريءَ جا دڙا آهن، پر ڏکڻ پاسي هن جون چوٽيون نوَ نوَ هزار فٽ اوچائيءَ تي آهن ۽ هي ساوڪ ۽ وڻڪاريءَ سان ڀريل آهن.
هن جابلو سلسلي ۽ فلسطين جي وچ ۾، تيه جو صحرا به آهي. هن جبل تي الامن (ايليم) جي مقام تان ماڻهو چڙهندا هئا. ان جي ويجهو ئي وادي طويٰ آهي. هيءَ اها ئي جاءِ آهي، جتي حضرت موسيٰ   الله سان ڪلام ڪندو هو.
قرآن شريف ۾، طور جو لفظ ڏهه ڀيرا آيل آهي. تورات ۾، هن جبل کي ’حورب‘ سڏيو ويو آهي. ان کان سواءِ، انجيل ۾ به طور سينا بابت، ڪيئي روايتون موجود آهن.
شاهه لطيف، هن جو ذڪر، سُر رامڪليءَ جي چئن پنجن بيتن ۾ ڪيو آهي:
طور سينا جو ذڪر (شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 5، بيت 3، ص: 800) ۾ ٿيل آھي. 

عَدن:
عدن، يمن ملڪ جو هڪ مشهور شهر ۽ سامونڊي بندر آهي، جتان سمنڊ مان ججهي تعداد ۾ موتي ملندا هئا. هن وقت به اتان مرجان پٿر، جهجهي تعداد ۾ ملي ٿو.(اسلامي انسائيڪلو پيڊيا، ص: 1013)
عدن، 1839ع کان 1967ع تائين برطانوي راڄ جي قبضي هيٺ رهيو، جنهن کان پوءِ، ڪيترن ئي سالن جي مسلسل جدوجهد کان پوءِ، 1967ع ۾، اُن آزادي ماڻي ورتي. 
شاهه لطيف، هن شهر جو ذڪر، سُر سُريراڳ ۾، هن ريت ڪيو آهي:
عَدن جو ذڪر (شيخ، ٻانهون خان، (2000ع)، ’شاهه جو رسالو‘، جلد پهريون، سُر سري راڳ، داستان 7، بيت 14، ص: 178)  ۾ ٿيل آھي .

عرفات:
سعودي عرب ۾، هڪ ميدان، جيڪو مڪي شريف کان اوڀر طرف ويهن ڪلوميٽرن جي مفاصلي تي واقح آهي. هن ميدان جو ذڪر، شاهه لطيف ، سُر سارنگ ۾ ڪيو آهي.
عرفات جو ميدان، حرم جي حدن کان ٻاهر آهي، جنهن جي اترئين پاسي کان عرفات جبل آهي. حج جي موقعي تي، ڪي بنيادي رُڪن، هن ميدان ۾ ادا ڪيا وڃن ٿا. ميدان جي اتر اوڀر ۾ ٻه سؤ فوٽن جي بلندي تي هڪ جبل آهي، جيڪو عرفات جبل کان ٿورو الڳ آهي، جنهن جو نالو پڻ عرفات جبل آهي، پر عام طور اُن کي ’رحمت جو جبل‘ سڏبو آهي. انهي جبل جي اوڀرئين پاسي کان، چوٽيءَ تائين هڪ ڏاڪڻ آهي. ڏاڪڻ جي (60) سٺئين ڏاڪي تي هڪ چبوترو ٺهيل آهي، جنهن تي هڪ منبر رکيل آهي. انهي منبر تي چڙهي، خطيب، نائين ذوالحج جي ڏينهن، ٻنپهرن کان پوءِ، خطبو پڙهندو آهي. انهيءَ جبل جي چوٽيءَ تي هڪ مينار پڻ ٺهيل آهي. ميدان جي ويڪر اٽڪل 6 ڪلوميٽر ۽ ڊيگهه 12 ڪلوميٽر آهي. اسلام جي شروعاتي ڏينهن ۾ اتي ڪيترائي کوهه کوٽرايا ويا، جن جي ذريعي ڪيترن ئي باغن ۽ مڪانن جي آباد ٿيڻ جو ذڪر ملي ٿو.
هتي ماڻهن جي گهڻي اچ وڃ، ’يوم عرفه‘ تي ئي نظر ايندي آهي. جڏهن حاجي، وقوف عرفه ادا ڪرڻ لاءِ هتي خيما کوڙيندا آهن (عرفات ۾، ’وقوف‘ حج جو نهايت اهم رُڪن آهي، بلڪه هڪ روايت مطابق ’حج‘ عرفات ۾ رهڻ جو ئي نالو آهي). وقوف، ٻنپهرن جي خطبي ۽ نماز کان پوءِ، شروع ٿئي ٿو ۽ سانجهيءَ کان ٿوري دير پوءِ تائين جاري رهي ٿو.
عرفات جو ذڪر  (شيخ، ٻانهون خان، (2000ع)، ’شاهه جو رسالو‘، جلد پهريون، سُر سارنگ، داستان 1، بيت 14، ص: 313) ۾ ٿيل آھي .

عمرڪوٽ/امر ڪوٽ:
عمرڪوٽ، سنڌ جو هڪ مشهور شهر آهي. سُر مارئي، سُر مومل راڻي جو تعلق، عمرڪوٽ سان آهي ۽ شاهه لطيف، سُرسارنگ ۾ پڻ هن شهر کي ڳايو آهي. هي شهر، ضلعي عمرڪوٽ ۽ تعلقي عمر ڪوٽ جو هيڊڪوارٽر پڻ آهي. ضلعي عمرڪوٽ ۾، عمرڪوٽ، ڪنري، پٿورو ۽ سامارو چار تعلقا آهن. عمرڪوٽ کي سنڌ جي تاريخ ۾ تمام گهڻي اهميت حاصل آهي. ڪنهن زماني ۾ هي شهر، هاڪڙي درياهه جي ڪپ تي آباد هوندو هو. هي شهر ڪنهن ٻڌايو ۽ شهر جو صحيح نالو ڪهڙو آهي، اها ڳالهه اڃا تائين متضاد آهي. ڪن مؤرخن لکيو آهي ته هي شهر، سوڍن يعني راڻن جي راجا، امر سنگهه سوڍي ٻڌايو هو ۽ صحيح نالو، ’امرَڪوٽ‘ آهي، ته ڪن مؤرخن جي تحقيق مطابق هي شهر، عمرسومري ٻَـڌايو ۽ صحيح نالو، ’عمرڪوٽ‘ آهي. پريتم پياسي، ڇهه ماهي جرنل ’سنڌي ادب‘ ۾ ڇپيل پنهنجي مضمون ’گُڍ اَمِراڻ‘ ۾ لکي ٿو: ”عمر ڪوٽ جي قلعي جو بنياد ڪنهن رکيو، سا ڳالهه اڃا تحقيق طلب آهي، ليڪن روايتن ۽ اهڃاڻن مان پتو پوي ٿو ته هن قلعي جو بنياد مهاراجا وڪرماجيت سن 380ع جي لڳ ڀڳ رکيو.“(پياسي، 1995ع، ص: 70)
عمرڪوٽ جي قلعي اڳيان، جيڪو بورڊ لڳل آهي، ان تي لکيل آهي ته، ’عمرڪوٽ جي تاريخي قلعي، مختلف حڪمران گهراڻن جي لاهين چاڙهين کي ڏٺو آهي، هي شهر سومرا گهراڻي (1050ع کان 1350ع) جي پهرئين حاڪم اڏايو هو. تيرهين صدي عيسويءَ جي پوئين اڌ ۾، هڪ راجپوت حڪمران پرمار سوڍي، هن شهر تي پنهنجو تسلط ڄمايو. ان جي پوين مان، راڻي پرشاد پنهنجو لشڪر وٺي، اچي ان وقت جي مغل بادشاهه جو استقبال ڪيو.‘
هي قلعو، مستطيل نموني تي ٺهيل آهي، ان جي ڊيگهه 946 فوٽ ۽ ويڪر 785 فوٽ آهي. ٻن ڪنڊن ۽ ٻاهرين ڪمانيدار دروازي جي پاسن تي، اڌ گولائي بُرج ٺهيل آهن. ڪن مؤرخن موجب اهو امرڪوٽ آهي، جيڪو سوڍن جي پاڙي پرمارن مان، راڻي امر سنگهه، 336ع ۾ ٺهرايو.
ڀڳتي مت جي روايتن موجب، راجا وڪرماجيت،  پنهنجي ڀاءُ راجا ڀرتري سان ملڻ پئي ويو، جيڪو ’سيوستان‘ جو حاڪم هو، ته جڏهن هو ’ديهات بندر‘ تي پهتو ته اها جڳهه بي حد وڻيس. ڀٽن ۾ سُنئين زمين جو دلڪش نظارو، بڙن جا وڏا وڻ ۽ پکين جون مٺيون لاتيون، ٻوڌي جوڳين جو ڪُٽيائون ۽ آشرم (رهائشگاهه) وڻي ويس. مهاراجا، انهن مڙني خوبين کي ڏسندي، هتي هڪ گڍ (قلعو) ٺهرائڻ جو فيصلو ڪيو ۽ انهيءَ جو نالو ’امر‘ رکيائون.

عمرڪوٽ/امر ڪوٽ جو ذڪر (شيخ، ٻانهون خان، (2012ع)، ’شاهه جو رسالو‘، جلد ٽئو، سُر مارئي، داستان 1، بيت 5، ص: 378) ۾ ٿيل آھي .

قلات/ڪلات:
پاڪستان جي صوبي بلوچستان ۾ ڇهه ڊويزنون ۽ ٽيهه ضلعا آهن. انهن ڇهن ڊويزنن مان هڪڙي ڊويزن، قلات پڻ آهي ۽ هي شهر ضلعي قلات جو هيڊ ڪوارٽر پڻ آهي. قلات کي 2 فيبروري، 1954ع تي، ضلعي جو درجو مليو. هن شهر جي پکيڙ، 6621 چورس ڪلوميٽر ۽ آدمشماري چار لک آهي. هن ضلعي ۾ ٻه تعلقا آهن. هتان جا رهاڪو براهوي ٻولي ڳالهائين ٿا.
هن شهر، کي سڪندر اعظم جي 325ع ۾، لسٻيلي ۽ مڪران جي رستي اچڻ ڪري تاريخي حيثت ملي. اهو پڻ چيو وڃي ٿو ته هندو راجا، شوا به هن خطي تي ستين صديءَ کان اڳ حڪومت قائم ڪئي هئي، جنهن ڪري اهو اڃا تائين قلات شوا به سڏبو آهي. هي عربن جي حڪومت هيٺ به رهيو آهي. جڏهن محمد بن قاسم، 712ع ۾، سنڌ فتح ڪئي ته قلات، عربن جي حڪومت هيٺ رهيو. جنهن کان پوءِ، اهو خطو، غزنوين جي حڪمرانيءَ هيٺ رهيو ۽ انهن کان پوءِ هي علائقو، 1223ع ۾، غورين جي هٿ هيٺ اچي ويو. تنهن کان پوءِ، بلوچ ۽ براهوين گڏجي موجوده قلات کي رياست جو درجو ڏنو، جيڪو انگريزن جي دؤر تائين برقرار رهيو ۽ احمد زئي خان ان جو والي هو. واليءِ قلات، قائداعظم جي چوڻ تي پاڪستان ۾ شامل ٿيڻ جو اعلان ڪيو هو.
پاڪستان ٺهڻ کان پوءِ، 1948ع ۾، قلات رياست پاڪستان ۾ شامل ٿي وئي ۽ اها صوبي بلوچستان جو حصو بڻجي وئي.
شاهه لطيف، پنهنجي شاعريءَ جي سُر رامڪليءَ ۾، جوڳين جو ذڪر ڪندي، هڪڙي بيت ۾ قلات ڏانهن سندن وڃڻ جو ذڪر ڪندي چيو آهي:
قلات/ڪلات جو ذڪر (شاهواڻي، غلام محمد، 2005ع، ’شاهه جو رسالو‘، سُر رامڪلي، داستان 1، بيت 12، ص:782)  ۾ ٿيل آھي .

قنڌار:
قنڌار، افغانستان جو هڪ قديم تاريخي شهر آهي، جنهن جو ذڪر، شاهه لطيف سُر سارنگ ۾ ڪيو آهي. قنڌار، افغانستان جي هڪ صوبي جو نالو پڻ آهي. هي شهر ترنڪ درياهه ۽ ارغنتب جي وچ ۾ آهي ۽ حڪومت ۽ واپار جو مرڪز آهي.
عام طور تي مؤرخ، اها ڳالهه مڃين ٿا ته، هن شهر کي سڪندراعظم آباد ڪيو هو ۽ انهيءَ جو نالو Alexandria Arachosia رکيو هئائين. پر  اها ڳالهه ايتري قدر پڪي نٿي لڳي، جنهن مان اِهو سمجھجي ته ’قنڌار‘، Alexandria جي بدليل صورت آهي. انهيءَ جي برعڪس قديم هندستاني سلطنت، ’گنڌارا‘ جي نالي سان وڌيڪ مضبوط مطابقت نظر اچي ٿي، جيڪا ڪابل نديءَ جي واديءَ ۾ پکڙيل هئي. تنهن ڪري عرب مؤرخ، ’گنڌارا‘ کي ئي ’قندار‘ ڪري استعمال ڪندا هئا. مثالطور المسعودي جي’قندار‘ جو، موجوده ’قنڌار‘ سان ڪوبه تعلق ناهي. Bellow جي انهي نظرئي کي قبول ڪرڻ جي گنجائش آهي ته اراڪوشيا ۾ اهو نالو، گنڌارا سان تعلق رکندڙ ماڻهو وٺي آيا هوندا. انهيءَ هجرت جو زمانو، لڳ ڀڳ پنجين صدي عيسوي معلوم ٿئي ٿو. جڏهن چيني سياح، سُنگ يُن، 520ع ڌاري گنڌارا آيو هو، سندس بيان موجب، Ephthalites گنڌارا فتح ڪيو هو. قنڌار کان ٻاهر سلطان وَيس جي خانقاهه ۾، مهاتما ٻُڌ جي مورتي ملي، جيڪا شايد پناهه گير ٻُڌ ڀڪشو پاڻ سان گڏ، کڻي آيا هوندا. اڃا ٻارهين ۽ تيرهين عيسوي صديءَ تائين نئين قنڌار جي شُهرت جي شروعات نه ٿي سگهي هئي. عرب مؤرخ، پنهنجن تصنيفن ۾، اراڪوشيا (الرخج) جي فتح جي ذڪر ۾ انهيءَ جو نالو نه ورتو آهي. اُن زماني ۾، هتي جو صدر مقام ’بُست‘ هو. جنهن کي عبدالرحمان فتح ڪيو. جڏهن 1150ع ۾، علاؤالدين جھان سوز، ’بُست‘ کي تباهه ۽ برباد ڪيو. تڏهن وڃي قنڌار کي ڪجھ اهميت ملڻ شروع ٿي. خواجه امير جي بيان مطابق هرات جي شمس الدين ثاني قنڌار تي قبضو ڪيو هو، جنهن جي حڪومت جو دؤر 1278ع کان شروع ٿئي ٿو. انهيءَ لاءِ اهو مڃي سگهجي ٿو ته انهيءَ زماني ۾ قنڌار، گاديءَ جو هنڌ بڻجي چڪو هو ۽ انهيءَ کان پوءِ، تاريخ ۾ هڪ نمايان مقام حاصل ڪري رهيو آهي.ا. 
قنڌار جو ذڪر (شاهواڻي، غلام محمد، (2005ع)، ’شاهه جو رسالو‘، سُر سارنگ، داستان 4، بيت 12، ص: 700) ۾ ٿيل آھي .

ڪابل :
هي مشهور شهر، افغانستان جي گاديءَ جو هنڌ آهي، جيڪو ڪابل نديءَ جي ڪناري تي آباد آهي. هن شهر جو ذڪر شاهه لطيف، سُر سارنگ ۽ سُر رامڪليءَ ۾ڪيو آهي.
ڪابل، افغانستان جو سياسي، سماجي، فوجي، اقتصادي ۽ ثقافتي مرڪز آهي. شهر جي ٻن طرف کان جبل آهن، جيڪي شهر جي خوبصورتي ۽ ڪاهي ايندڙن کان بچاءُ لاءِ ڏاڍا اهم آهن. ڪابل ۽ پاڪستان جي وچ ۾، اچ وڃ جو ذريعو خيبر لڪ آهي.
افغانستان جو اهو ڪابل وارو علائقو، قديم دؤر ۾، امن ۽ شانتيءَ وارو علائقو رهيو آهي، جتي ٻُڌمت جا ڀڪشو، ايڪانت ۾ تپسيائون ڪندا هئا. نتيجي طور انهي پرڳڻي ۾ ٻُڌمت زور ورتو، جنهن جي شاهدي اتي جي قديم آثارن مان، مهاتما ٻڌ جون مورتيون ملڻ آهن، جيڪي دنيا جي وڏي ۾ وڏين مورتين مان آهن.
ڪابل، اولهه ۽ اوڀر جي وچ ۾ هجڻ ڪري، فاتحن جي لتاڙ هيٺ رهيو ۽ ڪيترن ئي فاتحن ته وري مورچي طور استعمال ڪيو. دشمن جي رستا روڪ خاطر ۽ مستقل فتح ڪرڻ جي ارادي سان سون سالن کان وقت به وقت ڪيترن ئي فاتحن حملا ڪيا، جن مان منگول، تُرڪ، عرب، مغل، روسي، پورچوگيز ۽ انگريز اهم آهن. هر هڪ ڪاهي ايندڙ سان، هتي جي اصلي رهاڪن مهاڏو اٽڪايو ۽ ڪڏهن به زير نه ٿيا. لڳاتار ويڙهاند جي نتيجي ۾ اُتي جي امن، پيار، اخلاق، معاش، ثقافت، علم ادب ۽ فن کي تمام گهڻو ڇيهو رسيو آهي. ايڏي ڊگهي مزاحمت سبب، اصلي رهاڪو، نفسياتي طور ويڙهاڪ ۽ ارڏا ٿي پيا آهن، جيڪو انهي ڌرتيءَ جو وڏو الميو آهي. آمريڪا ۽ روس جي سرد جنگ بعد، طالبان جي حملن ۽ قبضن، گذريل ويهن سالن ۾. ڪابل شهر ۾ وڏي تباهي آندي. هزارين ماڻهو مارجي ويا، شهر جا ڪيترائي علائقا تباهه ٿي ويا. موجوده حاڪم به آمريڪي فوج جي ڇانوَ ۾ حڪومت ڪري رهيا آهن.
ڪابل  جو ذڪر (شاهواڻي، غلام محمد، (2005ع)، ’شاهه جو رسالو‘، سُر سارنگ، داستان 4، بيت 12، ص: 700)  ۾ ٿيل آھي .
(شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 8، بيت 6، ص: 814)
(شيخ، ٻانهون خان، (2012ع)، ’شاهه جو رسالو‘، جلد ٽئو، سُر رامڪلي، داستان 2، بيت 16، ص: 45)

ڪاڇو:
ڪاڇو، سنڌ صوبي جو صحرائي (رڻ پٽ وارو) علائقو آهي. ڪاڇو لفظ، سنڌي ٻوليءَ جي لفظ، ڪڇ مان نڪتل آهي، جنهن جي معنيٰ بغل يا هَنج  آهي. ڪاڇي جو صحرا، کيرٿر جبلن جي سلسلي جي ڪڇ  ۾ واقع آهي، جنهن جي پکيڙ. سنڌ صوبي جي ٽن ضلعن، ڄام شوري، دادو ۽ قمبر-شهدادڪوٽ جي حدن ۾ آهي. ڪاڇو زرخيز مٽيءَ ۽ وڻن سان مالامال آهي. هي علائقو، قديم ۽ تاريخي آثارن سان ڀريل آهي، جنهن ۾ پٿر ۽ ڪنجهي جي دؤر کان وٺي، برطانوي دؤر تائين جا آثار موجود آهن. هن علائقي ۾ جوئر، مڱ، تِر ۽ گوار جا فصل جام ٿيندا آهن، جن جو دارومدار مينهن تي آهي. مينهوڳيءَ جي موسم ۾، ڪاڇو سرسبز ۽ خوشحال ٿي ويندو آهي. 
ڪاڇو جو ذڪر (شاهواڻي، غلام محمد، (2005ع)، ’شاهه جو رسالو‘، سُر ڏهر، داستان 4، بيت 32 ، ص: 886) ۾ ٿيل آھي .
 (شاهواڻي، غلام محمد، (2005ع)، ’شاهه جو رسالو‘، سُر ڏهر، داستان 4، بيت 23 ، ص: 885)

ڪارو جبل:
ٺٽي ضلعي جي جنگشاهي ريلوي اسٽيشن کان اتر طرف ڏسبو ته هڪ وڏو جبل نظر ايندو. ڏسڻ ۾ ويجهو نظر اچي ٿو، پر ان تائين پهچڻ لاءِ 29 ڪلوميٽر سفر ڪرڻو پوي ٿو. هي جبل، رنگ جو ڪارو آهي، تنهن ڪري ڪارو رنگ، جبل ۽ آسمان کي ڍڪيو بيٺو آهي. بلڪه اونداهي نظر ايندي.
ڪارو جبل جو ذڪي (غلام محمد شاهواڻي،2005ع، ’شاهه جو رسالو’، سر ديسي، داستان-5، بيت-11، ص:397) ۾ ٿيل آھي 
(شاهواڻي، غلام محمد،2005ع، ’شاهه جو رسالو‘، سر ديسي، بيت-12، داستان-5، ،ص:398)

ڪاڪ نئن/ڪاڪ محل:
ڪاڪ، لڊاڻي شهر، ضلعي جيسلمير،  راجسٿان، انڊيا ۾ آهي. مومل راڻي جي قصي ۾، ڪاڪ وارو ماڳ اهم آهي.
ڪاڪ نئن/ڪاڪ محل جو ذڪر (شاهواڻي، غلام محمد، (2005ع)، ’شاهه جو رسالو‘، سر مومل راڻو، داستان 2، بيت 8، ص: 521)  ۾ ٿيل آھي 

ڪامارو:
ڪامارو هڪ شهر جو نالو آهي، جيڪو هن وقت تعلقي ٽنڊو الهيار، ضلعي ٽنڊي الهيار ۾ آهي. هي شهر ٽنڊوالهيار ۽ ميرپورخاص واري روڊ تي ٻنهي شهرن جي وچ واري ايراضيءَ ۾ آهي. هن شهر مان، ڄام وٽان سنڌو درياهه مان نڪتل بلغار واههُ وهي اڳتي وڃي ٿو.
ڪامارو جو ذڪر (شيخ، ٻانهون خان، (2000ع)، ’شاهه جو رسالو‘، جلد پهريون، سُر سارنگ، داستان 3، بيت 11، ص: 328)   ۾ ٿيل آھي .

ڪانڀو جبل:
ڪانڀو جبل، تعلقي ٿاڻي بولا خان جي مشهور شهر، ٿاڻي احمد خان جي اولهه طرف واقع آهي. شاهه لطيف، سُر ديسيءَ ۾، هن جبل جو ذڪر ڪيو آهي.
ڪانڀو جبل جو ذڪر (غلام محمد شاهواڻي،2005ع، ’شاهه جو رسالو’، سر ديسي، داستان-5، بيت-11، ص:397) ۾ ٿيل آھي 
اصل ۾ ڪانڀو جو نالو، ’ڪانبو‘ آهي، ڇاڪاڻ ته ان جي بيهڪ ’ڪانبي‘ جهڙي آهي، تنهن ڪري ان کي ’ڪانبو‘ چيو ويندو هو، جيڪو بگڙجي پوءِ ’ڪانڀو‘ سڏجڻ لڳو.

ڪاهوجي:
ڪاهوجي، هڪ ماڳ جو نالو آهي.(وڌيڪ احوال لاءِ ڏسو جلد پهريون، عنوان: ’شاهه عبداللطيف ڀٽائيءَ جو ٿر واري ايراضيءَ ۾ سير ۽ سفر‘ ص: 61)
ڪاهوجي جو ذڪر (بلوچ، نبي بخش خان، ڊاڪٽر، (2009ع)، ’شاهه جو رسالو‘، سُر سارنگ، داستان 4، بيت 10، ص: 411)  ۾ ٿيل آھي.

ڪِراڙ ڍنڍ:
ڪراڙ ڍنڍ، ڀٽ شاهه ۾، شاهه لطيف  جي روضي کان ڏکڻ طرف ٻه سئو ميٽرن جي مفاصلي تي واقع آهي. (وڌيڪ احوال لاءِ ڏسو، جلد پهريون، عنوان: ’ڀٽ شاهه جو تعارف‘، ص:240-241)
ڪِراڙ ڍنڍ جو ذڪر (شاهواڻي، غلام محمد، (2005ع)، ’شاهه جو رسالو‘، سُر سارنگ، داستان 2، بيت 2، ص: 692) ۾ ٿيل آھي .

ڪربلا:
ڪربلا، عراق جي هڪ مشهور شهر جو نالو آهي. هن وقت هي شهر، ڪربلا صوبي جي گاديءَ جو هنڌ پڻ آهي. ڪربلا لفظ، ٻن لفظن ’ڪرب+بلا‘ جو ميلاپ آهي، جنهن جي معنيٰ آهي: ’آپدا، آفت، مصيبت، بلا، رنج يا ڏک واري جاءِ‘ وغيره.
هي، بغداد کان 80 ڪلوميٽر جي پنڌ تي، ڏکڻ اولهه پاسي ۽ نجف کان اُتر اولهه پاسي هڪ آباد شهر آهي. هن وقت شهر جي آدم شماري اٽڪل ست لک آهي. امام حسين  ۽ سندس خاندان جي شهادت واري واقعي کان پوءِ، هن شهر کي شيعه مڪتبه فڪر جي مسلمانن وٽ تمام گهڻي اهميت حاصل آهي، گڏوگڏ  سنين لاءِ به اوترو ئي احترام لائق آهي. حضرت امام حسين  جي مزار هن شهر ۾ آهي، جتي دنيا جي ڪُنڊ ڪُڙڇ مان سڄو سال، لکين زيارتي زيارت لاءِ اچن ٿا.
شاهه لطيف، هن شهر جو ذڪر، سُر ڪيڏاري جي ڪافي بيتن ۾ ڪيو آهي:
ڪربلا جو ذڪر (شاهواڻي، غلام محمد، (2005ع)، ’شاهه جو رسالو‘، سُر ڪيڏارو، داستان 2، بيت 4، ص: 663) ۾ ٿيل آھي .
(شاهواڻي، غلام محمد، (2005ع)، ’شاهه جو رسالو‘، ڪيڏارو، داستان 2، بيت 9، ص: 664)

ڪشمير وادي:
’ڪشمير وادي‘، هماليه ۽ پير پنجل جبلن جي قطار جي وچ ۾ اچي ٿي. هيءَ وادي، لڳ ڀڳ 135 ڪلوميٽر ڊگهي ۽ 32 ڪلوميٽر ويڪري آهي، جيڪا جهلم درياهه جي هنج ۾ واقع آهي. هن واديءَ کي جهانگير بادشاهه، ’جنت جي ڌرتي‘ سڏيو هو. شاهه لطيف، ڪشمير جو ذڪر، سُر رامڪليءَ ۾ هن ريت ڪيو آهي: 
ڪشمير وادي جو ذڪر (شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 5، بيت 10، ص: 801) ۾ ٿيل آھي .

ڪعبو:
ڪعبو (بيتالله)، مسلمانن جو قبلو، مڪي (سعوديعرب) ۾ واقع آهي. قرآن پاڪ ۾ هن کي امن واري جاءِ سڏيو ويو آهي ۽ توريت ۾ هن کي ’بيت ايل‘ سڏيو ويو آهي.
هيءَ هڪ چورس جڳهه آهي، جيڪا مختلف ماپ جي ننڍن وڏن پٿرن سان تعمير ڪئي وئي آهي. ان جي ڊيگهه 18 فوٽ، ويڪر 14 فوٽ ۽ اوچائي 35 فوٽ آهي، جنهن ۾ هن وقت ڇت به آهي، جيڪا حضرت ابراهيم جي ڪعبي اڏڻ مهل ڪانه هئي. ان ۾ هڪ دروازو آهي جيڪو حرم شريف جي عام سطح کان، 7 فوٽ مٿانهون آهي.
ڪعبو جو ذڪر (شاهواڻي، غلام محمد، (2005ع)، ’شاهه جو رسالو‘، سُر سارنگ، داستان 1، بيت 18، ص: 687)  ۾ ٿيل آھي .

ڪلاچي/ڪراچي:
ڪراچي، سنڌ جو اهم شهر آهي، جيڪو آدمشماري جي لحاظ کان، پاڪستان جو سڀني کان وڏو شهر آهي. انتظامي حوالي سان، هن وقت ڪراچيءَ کي، ڊويزن جي حيثيت حاصل آهي، جنهن ۾ ڪُل ڇهه ضلعا شامل آهن. ڪراچي، 3780 چورس ڪلوميٽرن جي علائقي تي پکڙيل آهي ۽ 2017ع جي آدمشماريءَ موجب، هن شهر جي ڪُل آبادي 16.62 ملين آهي.
ڪراچيءَ جي اولھ ۾، بلوچستان جو ضلعو لسٻيلو، اوڀر ۾ ٺٽو، اُتر ۾ ڄام شورو ۽ ڏکڻ پاسي سمنڊ آهي. ڪراچيءَ جي جاگرافي، ماضيءَ ۾ به لڳ ڀڳ ساڳي رهي آهي. 
ڪلاچي/ڪراچي جو ذڪر (بلوچ، نبي بخش خان، ڊاڪٽر، (2009ع)، ’شاهه جو رسالو‘، سُر گھاتو، داستان 1، بيت 3، ص: 125) ۾ ٿيل آھي .

ڪوٽ درازئا:
ڪوٽ درازئا، هڪ جڳهه جو نالو آهي. هي، راجا جسوڌڻ جي رهائش گاهه جو نالو آهي. بدر ابڙو، پنهنجي ڪتاب، ’سنڌ جو شاهه‘ ۾ لکي ٿو: ”جسوڌڻ، ڏهر واري علائقي جو حاڪم هو، جنهن جو سڄو نالو، ڄام جسوڌڻ مهراڻو هو. هن جي حڪومت واري علائقي ۾ ماڃر کان هيٺيون علائقو، بدين، ٿرپارڪر، رڻ ڪڇ ۽ رِڻ جي ڪنڌي شامل آهن.“(ابڙو، بدر، 2000ع، ص: 229) شاهه لطيف، سُر ڏهر ۾ ان جو ذڪر ڪيو آهي.
ڪوٽ درازئا جو ذڪر (شيخ، ٻانهون خان، (2012ع)، ’شاهه جو رسالو‘، جلد ٽئو، سُر ڏهر، داستان 1، بيت 7، ص: 230) ۾ ٿيل آھي .

ڪوٽڙي:
ارغون دؤر جي پڇاڙيءَ واري ڏهاڪي ۾، هڪ شهر جو نالو هو، جيڪو هالا تعلقي جي ڳوٺ، ڀٽ شاهه کان 8 ڪلوميٽر ڏاکڻين پاسي ۽ لال لئي جي ماڳ کان اُتر واري پاسي ساڱره واهه جي ڪپ تي آباد هو. هن شهر کي پهرين ’ڪوٽڙي اڀن شاهه‘ جي نالي سان سڏيندا هئا پر پوءِ ارغونن ۽ ترخانن جي هتي آباد ٿيڻ ڪري، ’ڪوٽڙي مغل‘ جي نالي سان مشهور ٿيو. ڀيرو مل مهرچند آڏواڻي لکي ٿو: ”شاهه صاحب جي ڏينهن ۾ هالا تعلقي ۾ ڪوٽڙي نالي هڪ شهر هو، جو هاڻي ڦٽي ويو آهي، پر ان جو ويرانو اڄ تائين ڀٽ شريف کان 8 ڪلوميٽر پري ڏکڻ ڏي ڏسڻ ۾ اچي ٿو. انهي ڪوٽڙيءَ جو حاڪم، مرزا مغل بيگ هو، جو ارغون گهراڻي مان هو. شاهه صاحب جي شادي، انهيءَ مغل بيگ جي نياڻيءَ سان، سن 1714ع ڌاري ٿي.“ (ڀيرومل، لطيفي سئر، 1989ع، ص:13)
جڏهن شاهه لطيف، ڏهن ٻارهن سالن جو هو، ته سندس والد شاهه حبيب، ’سئي/سوئي ڪُنڌر‘ مان لڏي اچي ڪوٽڙي مغل ۾ رهيو. انهيءَ ڳوٺ جا آثار، پنجاهه ورهيه کن اڳ ڏٺا ويا هئا. شاهه لطيف ، سُر بلاول ۾، ’ڪوٽڙي مغل‘ جو ذڪر ڪيو آهي.
ڪوٽڙي جو ذڪر  (شيخ، ٻانهون خان، (2012ع)،’شاهه جو رسالو‘، جلد ٽئو، سر بلاول، داستان 4، بيت 7،ص: 192) ٿيل آھي .

ڪوفو:
ڪوفو، عراق جو مشهور ۽ تاريخي شهر آهي، جيڪو فرات نديءَ جي اُلهندي ڪپ تي واقع آهي. وقت جي بدلجندڙ حالتن جي ڪري، هن شهر جو هاڻي اهو تاريخي اوج ڪونه رهيو آهي. 
تاريخي حوالي سان جي ڏسجي ته حضرت عليڪرم الله وجهہ پنهنجي خلافت واري دؤر ۾، ڪوفي کي گاديءَ جو هنڌ بڻايو هو ۽ وري ڪربلا واريءَ جنگ ۾، حضرت امام حسين  ۽ سندس ساٿين جي شهادت جي ڪري، هن شهر کي اڃا وڌيڪ تاريخي حيثيت حاصل ٿي. تاريخي ڪتابن ۾ ان ڳالهه جا ثبوت ملن ٿا ته ڪوفي جي ماڻهن، حضرت امام حسين  کي خط لکي، سندن بيعت ڪرڻ جي خاطري ڪرائي هئي. جنهن کان پوءِ، امامحسين  ڪوفين جي زور ڀرڻ تي، حجاز (سعودي عرب) کان ڪوفي روانو ٿيو. بعد ۾ ڪوفي، پنهنجي ڪيل واعدي تان ڦري ويا ۽ پوءِ ڪربلا جي ميدان ۾ ڪوفين، امام حسين  جي بدران يزيد جو ساٿ ڏنو، نيٺ امام حسين  سان مقابلو ڪندي، شهيد ٿيو. ڪوفين جي ان ڪوڙائيءَ جي شاهدي، شاهه لطيف جي بيتن مان به ملي ٿي، جيئن هيٺين بيتن ۾ آهي:
ڪوفو جو ذڪر (شاهواڻي، غلام محمد، (2005ع)، ’شاهه جو رسالو‘، سُر ڪيڏارو، داستان 4، بيت 7، ص: 670) ۾ ٿيل آھي .

ڪيچ:
ڪيچ، هڪ تاريخي علائقو آهي، جيڪو بلوچستان صوبي جي مڪران ڊويزن جو هڪ ضلعو آهي.
هن علائقي تي ’ڪيچ‘ نالو ڪيئن پيو؟ تنهن بابت، راءِبهادر، لالا هتورام، پنهنجي ڪتاب، ’تاريخ بلوچستان‘ ۾ لکي ٿو: ”اڳ ۾ هن مُلڪ جو نالو گنج آباد هو، هتي جي حڪومت مَلڪ شهريار خان جي هٿن ۾ هئي. هن ايران جي شاهه، ڪاءِ خسرو جي تابعداري نه ڪئي ته ڪاءِ خسرو، فوج موڪلي گنج آباد کي ويران ڪري ڇڏيو. اُن وقت ايراني فوج، فتح جي خوشيءَ ۾ چيو ته، ’گنج آباد کي هيچ ڪيو ويو آهي‘، تڏهن کان غلط العام طور ’هِيچ‘ کان ’ڪيچ‘ مشهور ٿيو. چئني پاسن جي حَدُن ۾ اوڀر ڏانهن قديمي زماني ۾ ڪولواهه، هاڻي آب سَر تائين، اولهه پاسي پُراڻي زماني ۾ ڪسرقند، هاڻي تمپ تائين، اُتر طرف بليده جَهل ۽ ڏکڻ ۾گوادر ۽ والي مسقط پسني بندر ۽ اورماڙه بندر ۽ ڄام صاحب جو علائقو لسٻيلو ۽ ان جي ڀرپاسي جون حدون هن ۾ اچن ٿيون.“ (هتورام، 1987ع، ص: 646)
ڪيچ جو ذڪر (شاهواڻي، غلام محمد، (2005ع)، ’شاهه جو رسالو‘، سُر ديسي، داستان 3، بيت 8، ص: 386) ۾ ٿيل آھي.

ڪينجهر:
ڪينجھر ڍنڍ، سنڌ جي ٺٽي ضلعي ۾ آهي، جيڪا ڪراچيءَ کان 122 ڪلوميٽر ۽ ٺٽي شهر کان 18 ڪلوميٽرن جي مفاصلي تي آهي. هيءَ منڇر ڍنڍ کان پوءِ، مٺي پاڻيءَ جي ٻي وڏي ڍنڍ آهي. ڪينجهر ڍنڍ لڳ ڀڳ پنجٽيهه هزار ايڪڙن تي پکڙيل آهي، ويڪر 6 ڪلوميٽر ۽ ڊيگهه 23 ڪلوميٽر اٿس. هن ڍنڍ جي اونهائي 80 کان 90 فوٽ آهي.
ڪينجهر جي پاڻيءَ جو سڀني کان وڏو وسيلو، بگهاڙ واهه (ڪراچي واهه) آهي، ان کان سواءِ، ڪوهستان مان وهي ايندڙ نئيون ۽ ڍورا، سوڙهه، لوياڇ، هرولهو، ڍور، نيهون، کارڙي، ڪٽڙي، ڪرنجهڙو، لوهيزو ۽ پار وارو وغيره هن ۾ ڇوڙ ڪندا آهن.
ڪينجهر ڍنڍ نه رڳو ڪراچيءَ جي ڪروڙين شهرين جي اُڃ اجهائيندي آهي، پر هتي جي صنعتن ۾ استعمال ٿيندڙ پاڻيءَ جو به وڏو وسيلو ڪينجهر آهي. هتي سياري جي مُند ۾، سائبيريا کان هنجهه، بَدَڪَ، ڊگهوش، نيرڳي، آڙي، کوکراٽ، ٻگهه، گولاڙو، بگ، رتبو ۽ ٻيا پکي هزارن جي انگ ۾، سردي گذارڻ لاءِ اچي گڏ ٿيندا آهن، جن جي گوناگون رنگن جي پَرن جي ڦڙ ڦڙاهٽ سان، ڪينجهر، فطرت جي هڪ شاهڪار تخليق بڻجي ويندي آهي.
ڪينجهر جو ذڪر (شاهواڻي، غلام محمد، 2005ع، ’شاهه جو رسالو‘، سُر ڪاموڏ، داستان 2، بيت 7، ص:627)  ۾ ٿيل آھي .
(شاهواڻي، غلام محمد، 2005ع، ’شاهه جو رسالو‘، سُر ڪاموڏ، داستان 2، بيت 04، ص:627)

کاروڙو:
کاروڙو هڪ ڳوٺ جو نالو آهي، جيڪو عمرڪوٽ شهر کان اُتر طرف لڳ ڀڳ پنج ڪلوميٽرن جي مفاصلي تي آهي، هي ڳوٺ چارڻن آباد ڪيو هو. جنهن جو ذڪر، شاهه لطيف، سُر مارئيءَ ۾ ڪيو آهي: 
 کاروڙو جو ذڪر (شاهواڻي، غلام محمد، (2005ع)، ’شاهه جو رسالو‘، سُر مارئي، داستان 9، بيت 9، ص: 594) ۾ ٿيل آھي .
هيءُ ماڳ، اصل ۾ پرمار سوڍن جو هو، جيڪو ويڙِي جھپ جي ڏکڻ ۾، 9 ڪلوميٽرن جي مفاصلي تي واقع هو.

کائُر/کائڙ/کاهڙ:
سڄو ٿر، نوَن ڏهن مکيه ڀاڱن ۾ ورهايل آهي. انهن مان ’کائڙ‘ يا ’کائر‘ پڻ هڪ وڏو ۽ خاص ڀاڱو آهي. ٿر جو اِهو ڀاڱو، هاڻوڪي کپري تعلقي جي ڳوٺ، هٿونگي وٽان شروع ٿي، عمرڪوٽ ۽ ڇاڇري تعلقن جو اتر وارو پاسو وٺي، وڃي جيسلمير ۽ ٻاڙمير جي وچ ۾ دنگ ڪري ٿو. عمر ڪوٽ جو شهر، کائڙ واري ڀاڱي ۾ نه آهي، پر ڇوڙ اسٽيشن جي پريان پاسي وارو وارياسو ڀاڱو، جيڪو کپري ۽ ڇاڇري تعلقن سان لڳو بيٺو آهي، سو کائڙ ۾ آهي. ساڳي طرح ڇاڇري جو شهر، کائڙ ۾ نه آهي، پر گڊڙي اسٽيشن ۽ ڇاڇري جي اڌ تائين، جتي ’کينسر‘ جو ڳوٺ آهي، اهو پاسو، توڙي ڇاڇري تعلقي جو ٻيو اُتر اڀرندي وارو پاسو، جيڪو جوڌپور رياست سان لڳو بيٺو آهي، سو کائُڙ ۾ اچي ٿو.
ڪاڪي ڀيرومل موجب، ٻارهين صدي عيسويءَ جي آخر ڌاري، اهو کائڙ جو ٿر، راٺوڙن جي هٿ ۾ هو. تنهن ڪري اهي اڄ تائين، ’لائُريا راٺوڙ‘ يعني کائڙ جي ٿر وارا راٺوڙ سڏجن ٿا. راٺوڙن مان جن کائڙ ۾ راڄ ڪيو تن مان هاڪارو، راجا رڻمل هو، جنهن جو ذڪر، شاهه لطيف، سُر ڍول مارو ۾ هيئن ڪيو آهي:
کائُر/کائڙ/کاهڙ جو ذڪر (مرزا، ممتاز، (1995ع)، گنج، شاهه جو رسالو، سرود ڍول مارو، بيت 6، ص: 480)  ۾ ٿيل آھي .
(شاهواڻي، غلام محمد، (2005ع)، ’شاهه جو رسالو‘، سُر مارئي، داستان 9، بيت 5، ص: 593)
(شيخ، ٻانهون خان، (2012ع)، ’شاهه جو رسالو‘، جلد ٽئو، سر مارئي، داستان 7، بيت 7، ص: 422-423)

کريڙ/کريهر:
  کريڙ، ڪڇ ضلعي جي اُتر اوڀر ۾ واقع هڪڙو ٻيٽ آهي، جيڪو 188 چورس ڪلوميٽرن جي ايراضيءَ  ۾، چئني طرفن کان رڻ سان وڪوڙيل هڪ علائقو آهي. کريڙ، ٻارهن ڳوٺن تي ٻڌل آهي. برسات جي موسم ۾، هن ٻيٽ جي چوڌاري پاڻي هوندو آهي ۽ اونهاري ۾ جڏهن پاڻي سُڪندو آهي ته ان مان لوڻ ٺهي پوندو آهي. ان طرح  بدلجندڙ موسمن مطابق، کريڙ پنهنجا نوان نوان روپ پسائيندو رهندو آهي. کريڙ جو ’ڀاڃڙو جبل‘ مشهور آهي. کريڙ ۾ ٻيا به ڪيئي جبل آهن، جيڪي وُڊ فاسلس جي ڪري مشهور آهن، جتي فاسلس پارڪ ٺهيل آهن. کريڙ کان اتر ۾، ٿرپارڪر واري پاسي ڪڇ جي وڏي رڻ ۾، ‘ميروئو جبل’ آهي. اهو جبل پنهنجي پسگرادئيءَ واري ماحول سبب ڏسڻ وٽان آهي. پر هن جبل جي چؤطرف اَڇو لوڻ هئڻ جي ڪري هتي پهچڻ ڏکيو آهي. اونهاري ۾ سائيڪلن وسيلي هتي پهچي سگھجي ٿو. جنهن لاءِ انتظاميا کان اجازت وٺڻي پوندي آهي.
	کريڙ جي مکيه سڃاڻپ ’ڌوڙا ويرا‘ آهي، جنهن کي ’ڍولا ويرا‘ به چيو وڃي ٿو.  هتي جي هڪ ڀٽ جي کوٽائي مان، موهن جي دڙي ۽ هڙاپا جهڙين تهذيبن واري شاندار شهر جا آثار لڌا ويا آهن. جنهن کي سينڌو (Sendhav) ننگر چيو وڃي ٿو. ان زماني جي لپيءَ وارو هڪڙو بورڊ به مليو آهي. انهي لپيءَ کي ‘سينڌوي، لپيءَ جو نالو ڏنو ويو آهي. اها لپي موئن جي دڙي جي لپيءَ جيان اڃان پڙهي ڪانه سگھي ويئي آهي. هيءَ سڀيتا چار ساڍا چار هزار سال پراڻي سڀيتا آهي. کوٽائي مان ان زماني جا مَٽَ، مڻيا، مهرون، هٿيار ۽ ننڍيون ننڍيون ٻيون به ڪافي شيون مليون آهن، جن شين کي آرڪيالاجي سروي آف انڊيا، دهليءَ جي نيشنل ميوزيم ۾، ۽ اُتي ’ڍولا ويرا‘ ۾ ٺهيل عجائب گهر ۾ رکيو آهي. هاڻي ’ڌوڙا ويرا‘ سياحت لاءِ، هڪڙو سٺو ماڳ ٺهي پيو آهي. سيلانين لاءِ سرڪار  هتي هر طرح جون سهولتون فراهم ڪيون آهن ۽ هر سال هزارن جي تعداد ۾، سيلاني هتي ايندا آهن. شاهه لطيف ، هن ماڳ جو ذڪر، هن ريت ڪيو آهي:
کريڙ/کريهر جوذڪر (شيخ، ٻانهون خان، (2012ع)،’شاهه جو رسالو‘، جلد ٽئو، سُر ڏهر، داستان 5، بيت 18، ص:250)  ۾ ٿيل آھي .

کنڀات:
کنڀات، ڀارت جي گجرات صوبي ۾ آهي، جيڪو ڪنهن زماني ۾، هڪ وڏو بندر ۽ وڻج واپار واري شهر طور مشهور هو. هي شهر، کنڀات جي نار کان اُتر طرف ميداني علائقي ۾ آهي، جتي اڄ به جڏهن سامونڊي وير چڙهندي آهي ته پاڻي ميداني علائقن ۾ پکڙجي ويندو آهي. ڀيرومل مهرچند آڏواڻي لکي ٿو: ”هي شهر توڙي رياست جو اصل نالو، ’سٿمڀاوت‘ يعني ٿنڀ وارو آهي، جنهن جو اُچار پوءِ بگيڙي ’کنڀات‘ ڪيو اٿن.“(آڏواڻي، ڀيرومل، 1989ع، ص:58)
پراڻن قصن ۾، کنڀات جو ذڪر، ’استنڀ تيرٿ‘ طور ٿيل آهي. هن شهر جون پراڻيون اڏاوتون قيمتي پٿرن مان ٺهيل آهن، جيڪي پرڏيهه کان آندل هئا. اهي پٿر اڄ به هن شهر جي اوج جو اهڃاڻ بڻيل آهن. پراڻي زماني ۾، هن شهر جي پکيڙ 5 ڪلوميٽر هئي، جنهن ۾ چار پاڻيءَ جا وڏا تلاءَ ۽ ٽي بازارون هيون. هن شهر کي چؤطرف ڀت ڏنل هئي، جنهن جا آثار اڄ به ڏسي سگهجن ٿا. ڏکڻ اوڀر ۾ زير زمين مندرن ۽ ٻين عمارتن جي آثارن جا نشان به موجود آهن، جيڪي جين جا مندر آهن. جتان ٻن ديوتائن جون  مورتيون به لڌيون ويون آهن. جن مان هڪ ڪاري ۽ ٻي اڇي آهي. خاص طور مورتيءَ جي هيٺان ’پارسوناٿ‘ لکيل آهي. ٻئي اڪبر جي زماني جون اُڪريل آهن. ڪاري مورتيءَ تي 1651ع وارو سن اُڪريل آهي. ڀيرومل مهر چند آڏواڻي هن شهر جي تاريخ بيان ڪندي لکي ٿو: ”عيسوي ستين صديءَ جي پڇاڙي يا اٺين صدي جي اڳياڙيءَ ڌاري، پارسي لوڪ ايران کان ڀڳا ته  پهريائين پهريائين هن پاسي ’سنجاڻ‘ نالي شهر ۾ اچي رهيا ۽ پوءِ اهڙو زور ورتائون جو هندن کان سمورو ملڪ ڦري، پنهنجي قبضي ۾ ڪيائون. هندن آخر گجرات طرف ڀڄاين. هندن جي حڪومت، 1298ع  ۾ پوري ٿي ۽ پوءِ مسلمانن جو راڄ شروع ٿيو، پر اُهي به ڌارين جي ڪاهن کان ڪين ڇُٽا.
سن 1538ع ۾، پورچوگيزن هن پاسي ڦرلٽ ڪئي ۽ پنجٽيهه ورهيه ساندهه وڳوڙ لڳو پيو هو. 1573ع ۾، اڪبر بادشاهه جو لشڪر هيڏانهن ڪاهي آيو. مغلن جو زور ٽُٽو ته مرهٽا هيڏانهن ڪاهي آيا ۽ مسلمانن کان چڱا ڇاندا ڇڏائي هليا ويا. کنڀات ۾ جنهن تنهن پئي اک رکي سو هن ڪري جو هيءَ هڪ هاڪارو ۽ وسيل بندر هو، ۽ اُن جو واپار ديسان ديس هلندو هو. نار جي لَٽجڻ ڪري آهستي آهستي سندس چلتو گهٽبو ويو.“(آڏواڻي، ڀيرومل، 1989ع، ص: 59)
کنڀات جو ذڪر (شاهواڻي، غلام محمد،(2005ع)، ’شاهه جو رسالو‘، سُر سارنگ، داستان 4، بيت 3، ص:698) ۾ ٿيل آھي .

کُوري:
کُوري، هڪ مڪان جو نالو آهي، جو ڀٽ شاهه کان اتر طرف ڏيڍ ڪلوميٽر پري، شاهه لطيف جي ڪنڊيءَ ڀرسان آهي. شاهه لطيف ، هن جو ذڪر، سُر سارنگ ۾ ڪيو آهي.
کُوري جو ذڪر   (شيخ، ٻانهون خان، (2000ع)، ’شاهه جو رسالو‘، جلد پهريون، سُر سارنگ، داستان 2، بيت 3، ص: 317) ۾ ٿيل آھي .

گرنار:
گرنار، هڪ شهر جو نالو آهي، جيڪو ضلعي جهوناڳڙهه، رياست گجرات، انڊيا ۾ آهي. هن شهر کي ’گري نگر‘ يعني، ’ٽڪريءَ تي ٺهيل شهر‘ پڻ سڏيو وڃي ٿو. هيءَ ٽڪري، هندستان جي بلند ترين چوٽين ۾ ليکي وڃي ٿي. گرنار کي ’نرواڻ ڀومي‘ پڻ سڏيو وڃي ٿو، انهيءَ ڪري جو گرنار ۾ هندو توڙي جين مت وارن جا مقدس ماڳ آهن. هتي جين مت توڙي هندن جا ڪيترائي مندر، شوالا، غفائون، غارون ۽ جوڳين، سنياسين ۽ آديسن جون زيارت گاهون پڻ موجود آهن.
گرنار جو ذڪر (شيخ، ٻانهون خان، (2012ع) ’شاهه جو رسالو‘، جلد ٽئو، سر رامڪلي، داستان 3، بيت 27، ص: 58)  ۾ ٿيل آھي .

گرو چيلي جو رڻ:
گرو چيلو، هڪ وڏي سنئين پوٺي واري هڪ رِڻ جو نالو آهي، جيڪو سونمياڻيءَ کان لڳ ڀڳ ست ڪلوميٽر اُتر اولهه واريءَ ڪُنڊ تي آهي. هن رِڻ جي حوالي سان هيءَ روايت مشهور آهي ته هڪ گرو، پنهنجي چيلي سان گڏجي هنگلاج ڀيٽڻ ٿي ويو ۽ ٻئي جڏهن هن رِڻ ۾ آيا، ته کين تمام گهڻي اُڃ لڳي. هنگلاج جي واٽ تي ٻين سڀني منزلن تي پاڻي ملي سگهي ٿو، پر هتي رڳو سُڃ ئي سُڃ آهي. هنن ٻنهي کي اُڃ ايترو ته عاجز ڪيو، جو هو ماندا ٿي ڪري پيا ۽ ڦٿڪي ڦٿڪي مري ويا. انهيءَ واقعي کان پوءِ، هي رِڻ سندن نالي سڏيو وڃي ٿو. هي رِڻ وڏي ايراضي ۾ ڦهليل آهي، جنهن ۾ ڀڙي ۽ سيراندي وارو سڄو پوٺو اچي ٿو. گروءَ ۽ چيلي جون سيمنٽ سان ٺهيل قبرون سمنڊ جي ڪناري، سونمياڻي هُر جي پوڇڙ ۾، نيوي وارن جي ’گرو چيلو چيڪ پوسٽ‘ جي اُلهندي پاسي، سونمياڻي کان هنگلاج ويندڙ رستي تي ٺهيل آهن. شاهه لطيف، هنگلاج ويندي، هي گرو چيلي جو رِڻ پڻ لتاڙيو هوندو.
گرو چيلي جو رڻ جو ذڪر (شيخ ٻانهون خان، (2012ع)، ’شاهه جو رسالو‘، جلد ٽئو، سر رامڪلي، داستان 6، بيت 19، ص: 79-80)  ۾ ٿيل آھي .

گَڙَنگُ:
گڙنگ، هڪ واهه جو نالو هو، جيڪو گهڻو عرصو اڳ ڀٽ جي لڳ اڀرندي طرف وهندو هو. شاهه لطيف، هن جو ذڪر، سُر سارنگ ۾ڪيو آهي:
گَڙَنگُ  جو ذڪر (شاهواڻي، غلام محمد، (2005ع)، ’شاهه جو رسالو‘، سُر سارنگ، داستان 2، بيت 4، ص: 692) ۾ ٿيل آھي .

گنباٽ:
گنباٽ، هڪ وڏي ايراضيءَ جو نالو آهي. موجوده صورتحال موجب، اها ايراضي، شهدادپور تعلقي جي حدن ۾، شهدادپور ۽ ٽنڊي آدم جي وچ ۾، ريلوي لائين کان اولهه طرف ويندي وڏي واهه سکر بئراج تائين، اتر ۾، ’مَلدَسِي‘ ۽ ’گولي پير‘ تائين ۽ ڏکڻ ۾ ڳوٺ ’مُلي مکڻ‘ تائين هئي. سمن جي دؤر کان وٺي هيءَ هڪ وڏي آباد ايراضي هئي. ترخانن جي دؤر ۾، هيءَ ايراضي، شاهه قاسم بيگلار جي جاگير ۾ هئي، جنهن هتي گنباٽ وارو قلعو ٺهرايو، جنهن جا آثار، ’مِٺن فقير ڏيري‘ جي ڳوٺ کان سڏ پنڌ اولهه طرف، ويندي 1976ع تائين موجود هئا.
ڏيرن فقيرن جا ٻه سلسلا هئا: هڪڙا ’سايات‘ يا سبزپوش (سائو ويس ڍڪيندڙ) ۽ ٻيا ’ڌؤنريات‘ يا سفيد پوش، جن مان هڪڙو فقير، عرس ڏيرو به هو. فقير عرس ڏيري جي ننڍي نياڻيءَ سان شاهه حبيب جي شادي ٿي، جنهن جي پيٽان شاهه لطيف  جو جنم ٿيو. اِهي ڏيرا فقير، وڏا پهتل درويش هئا ۽ ’گنباٽڌڻي‘ (گنباٽ واري ايراضي جا رکوال والي) ڪري سڏبا هئا.
شاهه لطيف جي ننڍپڻ جي ڏينهن جا ٻارهن سال، پنهنجن ناناڻن ڏيرن فقيرن وٽ گنباٽ واري هن تر ۾ گذريا. شاهه لطيف ، سُر سارنگ ۾، هن ايراضيءَ جو ذڪر ڪيو آهي:
گنباٽ جو ذڪر (شيخ، ٻانهون خان، (2000ع)، ’شاهه جو رسالو‘، جلد پهريون، سُر سارنگ، داستان 2، بيت 10، ص: 319) ۾ ٿيل آھي .

گنجو ٽَڪر:
حيدرآباد جي ڏکڻ ۾، ٽڪرن جو هڪ سلسلو آهي، ان کي گنجو ٽڪر/گنجو ڏونگر يا گنجي پيرن جي منجي (کٽ) سڏيو وڃي ٿو. گنجي ٽڪر تي ڪابه آبادي ڪانهي ۽ وڻن ٽڻن کان بلڪل آجو آهي، جنهن ڪري هن کي گنجو ٽڪر سڏيو وڃي ٿو. شاهه لطيف، سُر کاهوڙيءَ جي نَون بيتن ۾، گنجي ٽڪر جو ذڪر ڪيو آهي.
گنجو ٽَڪر جو   (شاهواڻي، غلام محمد، (2005ع)، ’شاهه جو رسالو‘، سُر کاهوڙي، داستان 2، بيت 3، ص 753) ۾ ٿيل آھي .

گنگا:
گنگا، ڀارٿ ۾ هڪ نديءَ جو نالو آهي. هيءَ ندي، ڪيلاش پربت جي مانسرور ڍنڍ جي مور مُنهن (Peacock)  مان نڪري ٿي، جيڪا ڀارت جي اُتر کنڊ، بِهار، اُتر پرديش جهڙن مختلف صوبن مان سفر ڪندي، اُلهندي بنگال ۾ داخل ٿئي ٿي ۽ جهاڙکنڊ، باريسال ۽ چٽاگانگ جا پَٽ پُسائيندي اٽڪل پنجويهه سئو ڪلوميٽر جو سفر ڪري، ڀارتي بنگال ۽ بنگلاديش ۾، برهمپترا ڊيلٽا ۾ ڇوڙ ڪري ٿي. هن ڊيلٽا کي گِرين ڊيلٽا به چيو ويندو آهي، جيڪو دنيا جي سڀني ٻيٽن کان وڏو ٻيٽ يا ڊيلٽا آهي.
گنگا ندي، الهه آباد وٽ، جمنا ۽ سرسوتي سان ملي دنيا جي ٽين وڏي ندي بڻجي ٿي، جتي جو نظارو ڏسڻ وٽان هوندو آهي. هن مان هندستان جو نه رڳو چاليهه سيڪڙو عوام پاڻي پئي ٿو، بلڪه هن جي ڪپن تي آباد شهرن توڙي ڳوٺن جي معاشي زندگي پڻ گنگا جي گجگوڙ ڪندڙ واهُڙ سان سلهاڙيل آهي. هن جي ڪنارن تي رهندڙ ماڻهن جي گهڻائي، پوکي راهي ۽ مڇي مارڻ جو ڌنڌو ڪري ٿي.
هندن جي عقيدي موجب، گنگا نديءَ کي مقدس حيثيت حاصل آهي. سندن اهو عقيدو آهي ته ڪيلاش پربت تي شِوَمهاديو رهي ٿو. گنگا ان جي جٽائن (وارن) مان وهي هيٺ اچي ٿي، تنهن ڪري هن جو پاڻي پاڪ ۽ پوِتر آهي. گنگا جي ڪنارن تي اشنان گهاٽ ٺهيل آهن، جتي هندو، گنگا جي جل سان اشنان ڪندا آهن. سندن عقيدو آهي ته گنگا ۾ وهنجڻ سان، سمورا پاپ ڌوپجي ويندا آهن، گڏوگڏ، بيمارين مان پڻ شفا ملندي آهي.
گنگا جو ذڪر (شاهواڻي، غلام محمد، 2005ع، ’شاهه جو رسالو‘، سُر رامڪلي، داستان 8، بيت 4، ص:813)  ۾ ٿيل آھي .

گهاڙي:
گهاڙي، لاڙ جو هڪ مشهور شهر هوندو هو، جيڪو هن وقت بدين ضلعي ۾ واقع آهي. شاهه لطيف جو هي بيت به شاهدي طور ڏنل آهي:
گهاڙي جو ذڪر (بلوچ، نبي بخش خان، ڊاڪٽر، (2009ع)، ’شاهه جو رسالو‘، سُر ڏهر، داستان 3، بيت 28، ص: 167)  ۾ ٿيل آھي .

لاهوت: 
لاهوت، هڪ ماڳ جو نالو آهي، جيڪو ڪراچيءَ کان اٽڪل 125 ڪلوميٽر پري، حب نديءَ جي اولهائين پاسي پٻ جبل ۽ بلاول شاهه نورانيءَ جي درگاهه کان 5 ڪلوميٽر پرڀرو، هڪ جبل آهي، جنهن ۾ جُهڏي نما هڪ وڏو غار آهي، جنهن ۾ مٿان، ڪافي جاين تان پاڻي پيو ٽمي. هڪ پٿر جي پنڊ پهڻ ٿيل ويٺل اٺ، پٿر جهڙو صابڻ، پٿر جهڙن ٺهيل شين مان پاڻي ٿو ٽمي. هن مڪان کي لاهوت جو نالو ڏئي، بيبي فاطمه  جي چلي جي حوالي سان منسوب ڪيو وڃي ٿو.
شاهه لطيف، جڏهن لاهوت وڃڻ لاءِ سنبريو ته شاههحبيب ٻڌايس ته انهيءَ طرف ڀوت ۽ بلائون آهن ۽ رستو ڏاڍو ڏکيو آهي، تنهن ڪري جبلن جي پنڌ جي پچر ڇڏي ڏي، پر شاهه لطيف ، هن طرف نڪري پيو. شاهه لطيف، سُر کاهوڙي ۽ سُر رامڪليءَ ۾ ڪيترن ئي بيتن ۾، لاهوت جو ذڪر ڪيو آهي.

لاهوت جو ذڪر (شيخ، ٻانهون خان، (2012ع) ’شاهه جو رسالو‘، جلد ٽئو، سر رامڪلي، داستان 4، بيت 10، ص: 62) ۾ ٿيل آھي .
(شاهواڻي، غلام محمد، (2005ع)، ’شاهه جو رسالو‘، سُر کاهوڙي، داستان 3، بيت 2، ص: 755)

لاهور:
لاهور، پاڪستان جي سڀ کان وڏي صوبي پنجاب جي گاديءَ جو شهر آهي ۽ آباديءَ جي لحاظ کان پاڪستان جو ٻيو نمبر وڏو شهر آهي. لاهور جي قديم نالن ۾، لوهه پور، لوههڪوٽ، لهاور، لهور ۽ لهانور وغيره جهڙا نالا ملن ٿا. 2017ع جي آدمشماري موجب، لاهور جي آبادي 19,398,081 آهي. هي شهر راوي نديءَ جي ڪناري تي آهي ۽ ڪيترن ئي تاريخي ڪتابن ۾، هن شهر جو ذڪر آيو آهي.
انتظامي حوالي سان لاهور هڪ ڊويزن آهي، جنهن ۾ ضلعو لاهور، ضلعو شيخوپوره، ضلعو ننڪانه صاحب ۽ ضلعو قصور شامل آهن. لاهور ضلعي جي تعلقن ۾، لاهور شهر، لاهور صدر، ماڊل ٽائون، شاليمار ۽ رائيونڊ تعلقا شامل آهن، جڏهن ته هن شهر ۾ 205 ٽائون ۽ 274 يونين ڪائونسلون آهن.

لاهور جو ذڪر (شيخ، ٻانهون خان، (2000ع)، ’شاهه جو رسالو‘، جلد پهريون، سر سارنگ، داستان 3، بيت 1، ص: 324) ۾ ٿيل آھي .

لڊاڻو: 
لڊاڻو، هڪ شهر جو نالو هو، جيڪو جيسلمير کان اتر اولهه طرف، 16 ڪلوميٽرن جي مفاصلي تي آباد هو. شاهه لطيف، جيسلمير جي سفر دؤران، هتان به ڀيرو ڪيو هو، جنهن جو ذڪر، سُرمومل راڻي جي ڪيترن ئي بيتن ۾ ملي ٿو.
لڊاڻو جو ذڪر (شاهواڻي، غلام محمد، (2005ع)، ’شاهه جو رسالو‘، سُر مومل راڻو، داستان 5، بيت 15، ص: 536)  ۾ ٿيل آھي .
(شاهواڻي، غلام محمد، (2005ع)، ’شاهه جو رسالو‘، سُر مومل راڻو، داستان 7، بيت 18، ص: 545)

لنڪا/سري لنڪا:
لنڪا جو شهر، شاهه لطيف جي دؤر ۾ به سامونڊي بندر طور مشهور هو. سنڌ جا سوداگر، سمنڊ رستي، هن بندر تي واپار خاطر ويندا هئا، جنهن جو ذڪر، سُر سامونڊيءَ جي داستان ٽئين ۾ ڪيو اٿس. لنڪا جو واپار ۽ اُتي جي بهتر شين جي ذڪر ٻُڌڻ ڪري سنڌ جا سوداگر، ان طرف سنڌ مان مال کڻي ويندا هئا ۽ اتان مال، سنڌ ڏانهن آڻيندا هئا، جنهن جو ذڪر، شاهه لطيف، هن ريت ڪيو آهي:
لنڪا/سري لنڪا جو ذڪر (شاهواڻي، غلام محمد، 2005ع، شاهه جورسالو، سر سامونڊي، داستان-3، بيت-10، ص: 207)  ۾ ٿيل آھي .
(شاهواڻي، غلام محمد، 2005ع، شاهه جو رسالو، سر سامونڊي، داستان-3، بيت-09، ص: 206)
لنڪا يا سري لنڪا، ڇهين صدي قبل مسيح ۾، سنهالي لوڪ، اُتر هندستان مان ڪُوچ ڪري، هتي اچي آباد ٿيا، جن هتي ٻُڌ ڌرم جو پرچار ڪرڻ شروع ڪيو. 250ع قبل مسيح ۾، هنن پنهنجي بادشاهت، انو راڌاپور ۾ ٺاهي. چوڏهين صديءَ ۾ ڏکڻ هندستانين، اُتر سري لنڪا ۾، ’تامل بادشاهت‘ جا بنياد وڌا.
 16هين صديءَ ۾، پورچوگيزن هتي جي سامونڊي ڪناري تي قبضو ڪيو، جن کان هالينڊ جي قوم، ’ڊچ‘، سترهين صدي عيسويءَ ۾ اهو علائقو حاصل ڪيو. اهو اُپٻيٽ، 1798ع ۾، انگريزن فتح ڪيو ۽ برطانوي بيٺڪ ٿي وئي، جڏهن ته سلون، 1948ع ۾، آزادي ماڻي. 1973ع ۾، ان جو نالو ’سري لنڪا‘ رکيو ويو. هن ملڪ ۾ سنهالين جي گهڻائي آهي، تنهن ڪري تامل عليحدگي پسندن سان سندن ويڙهه هلندي آئي، جيڪا هاڻ ماٺي آهي.
سري لنڪا جي گاديءَ جو هنڌ ڪولمبو آهي ۽ هن وقت (2019ع) ۾ سري لنڪا جو صدر ’گوٽابايا راجا پاڪسا‘ آهي. هتي جي سرڪاري ٻولي سنهالي، تامل ۽ انگريزي آهي.
سري لنڪا، اصل ۾ هندي وڏي سمنڊ جو هڪ ٻيٽ آهي، جتي اڪثريت جو مذهب، ٻُڌمت آهي، جڏهن ته اتي ڪجهه سناتن ڌرمي، مسلمان ۽ عيسائي پڻ آباد آهن. سري لنڪا جي آدمشماري، 2017ع جي ڳڻپ موجب، ٽي ڪروڙ ايڪياسي لک جي لڳ ڀڳ آهي. هتي جي سرڪاري ٻولي، سنهالي آهي ۽ ان سان گڏوگڏ، هتي اردو (هندي) ۽ انگريزي پڻ ڳالهائي وڃي ٿي. سري لنڪا جي ڪل پکيڙ، 66.610 چورس ڪلوميٽر آهي ۽ هتي جي سڪي جو نالو سري لنڪن رپيو آهي. 

لوتڙي:
لُوتڙي، هڪڙو ماڳ آهي، جنهن جو ذڪر، شاهه لطيف ، سُر سارنگ ۾ ڪيو آهي. اهو بيت هن ريت آهي:
لوتڙي جو ذڪر (شاهواڻي، غلام محمد، 2005ع، شاهه جورسالو، سر سارنگ، داستان-3، بيت-4، ص: 695) ۾ ٿيل  آھي .

لوڻو:
 لوڻو، ڪڇ ضلعي جي ڀڄ تعلقي جو هڪ ڳوٺ آهي، جيڪو ضلعي هيڊڪوارٽر ڀُڄ کان اولهه اُتر ۾ بلڪل رِڻ جي ڪنڌيءَ تي آهي.  هتي جت قبيلي جي تمام گهڻي آبادي آهي، جڏهن ته  جيئيجا ۽ واڍا به چڱي انڱ ۾ هتي رهن ٿا. آڳاٽي درو ۾ سنڌ وڃڻ لاءِ هيءَ واٽ هوندي هئي. ماڻهو اُٺن تي يا پيرين پنڌ، سنڌ ڏانهن ويندا هئا. ڪڇ جي مشهور درگاهه حاجي پير هن ڳوٺ کان 5 ڪلوميٽرن جي مفاصلي تي اولهه ۾ واقع آهي. 
لوڻو جو ذڪر (شيخ، ٻانهون خان، (2012ع)، ’شاهه جو رسالو‘، جلد ٽئو، سُر ڏهر، داستان 8، بيت 5، ص: 267) ۾ ٿيل آھي .

ليهور:
ليهور، هڪ ديهه جو نالو آهي، جيڪا هاڻوڪي ساماري شهر لڳ، ڏکڻ اوڀر طرف آهي. ماضيءَ ۾ ’ليهور‘ نالي هڪ ڳوٺ به هو، جنهن جو اصل نالو، ’لِيار‘ هو، جنهن جو اُچار ڦري پهريان ’ليهار‘ ۽ پوءِ ’ليهور‘ بڻجي ويو.
شاهه لطيف، هن ماڳ جو ذڪر، سُر ليلا چنيسر ۾ ڪيو آهي: 
ليهور جو ذڪر (مرزا، قليچ بيگ، (2007ع)، ’رسالا شاهه عبداللطيف ڀٽائي‘، سُر ليلان چنيسر، بيت 41، ص: 477) ۾ ٿيل آھي .
ليهور، اهوئي ماڳ آهي، جتان ڄام چنيسر ڪاوڙجي، ليلا کي مائٽن ڏانهن وڃڻ جو حڪم ڏنو هو، جنهن کان پوءِ، ليلا روئندي پٽيندي، پنهنجي ناناڻي راڄ ڏانهن رواني ٿي هئي، جيڪي ميرپورخاص کان لڳ ڀڳ 16 ڪلوميٽرن جي مفاصلي تي، اتر طرف کيراهوءَ جي پَٽ ۾ رهندڙ هئا. هينئر به اتي کنڊر موجود آهن جن کي ليلا جون ڀتيون سڏيو وڃي ٿو.

ماکري:
ماکري، ڀٽ شاهه جي ڀرسان، هڪ ماڳ جو نالو آهي. شاهه لطيف، سُر سارنگ ۾، هن جو ذڪر ڪيو آهي.
ماکري جو ذڪر (شيخ، ٻانهون خان، (2000ع)، ’شاهه جو رسالو‘، جلد پهريون، سُر سارنگ، داستان 2، بيت 3، ص: 316) م ٿيل آھي .

مانباڻ/مُنهن ٻار:
مانباڻ، هڪ نئن ۽ جبل جو نالو آهي. اها نئن، سسئي پنهون جي مزار جي اُلهندي پاسي کان وهندي آهي، جنهن کي سسئيءَ وارو ڍورو پڻ سڏيو وڃي ٿو، جڏهن ته نئن جي سامهون واري جبل کي، مانباڻ/منهن ٻار سڏيو وڃي ٿو، جنهن لاءِ اهو مشهور آهي ته سسئيءَ جي سونهن ڏسي، هن جبل ۾ ڦاٽ پيو. 
ڊاڪٽر نبي بخش خان بلوچ، سسئي پنهونءَ جي قصي ۾، مانباڻ نئن جو ذڪر ڪيو آهي. جڏهن پنهونءَ کي سندس ڀائر بيهوشيءَ جي حالت ۾ ڪيچ وٺيو پئي ويا ته ان نئن تي پنهون سجاڳ ٿيو ۽ ڀائرن کان پاڻ ڇڏائي، واپس ڀنڀور ڏي روانو ٿيو. ڊاڪٽر بلوچ ان ڳالهه کي سگهڙن جي متفق راءِ ڄاڻائيندي لکي ٿو: ”واٽ تي ئي پنهون کي جڏهن سجاڳي ٿي ۽ هو پوري هوش ۾ آيو، تڏهن ڀائرن کان بيزار ٿي، پاڻ ڇڏائي پوئتي موٽيو. اهو واقعو تڏهن ٿيو، جڏهن سندس ڀائر ۽ سندس اُٺُ ’منهبار جو ڍورو‘ مٽي اڳتي روانا ٿيا.“(بلوچ، 1976ع، ص: 25)
شاهه لطيف ، هن نئن/ڍوري جو ذڪر، پنهنجي ڪلام ۾، هن ريت ڪيو آهي:
مانباڻ/مُنهن ٻار جو ذڪر (شيخ، ٻانهون خان، (2012ع)، ’شاهه جو رسالو‘، جلد ٻئو، سُر حسيني، داستان 4، بيت 1،ص: 278) ۾ ٿيل آھي .

مدينو شريف:
مدينو، اسلامي دنيا جو هڪ نهايت مقدس شهر آهي، جيڪو سعودي عرب ۾ واقع آهي. هتي حضرت محمدﷺ جن جو روضو مبارڪ آهي، جنهن ڪري هر سال، ڪروڙين مسلمان ان جڳهه جي زيارت لاءِ ايندا آهن.
شاهه لطيف، سُر ڪيڏاري جي وائيءَ ۾، مديني جو ذڪر، هيٺينءَ ريت ڪيو آهي:
مدينو شريف جو ذڪر (شاهواڻي، غلام محمد، (2005ع)، ’شاهه جو رسالو‘، سُر ڪيڏارو، داستان 1، وائي، ص: 662) ۾ ٿيل آھي .

مصر:
مصر، آفريڪا کنڊ جو وڏو ۽ اهم اسلامي ملڪ آهي، جنهن جو سرڪاري نالو، ’عرب رعيتي راڄ مصر‘ آهي. ان کي انگريزيءَ ۾ ‘Egypt’ ڪوٺيو وڃي ٿو. ملڪ جي گاديءَ جو هنڌ ’قاهره‘ آهي. هي ملڪ، آفريڪا کنڊ جي اترئين حصي ۾ واقع آهي ۽ اتر اوڀر طرف ايشيا کنڊ موجود آهي. هن جي اتر ۾ ڀونوچ سمنڊ، اوڀر ۾ بحر قلزم ۽ اسرائيل، ڏکڻ ۾ سوڊان ۽ اولهه ۾ لبيا آهي. 1949ع جي هڪ ٺاهه موجب، فلسطين جي ڏکڻ اولهه ۾، غزه جي 45 ڪلوميٽرن جي سامونڊي پٽي مصر کي ڏني وئي.
مصر، دراصل هڪ ريگستاني ملڪ آهي، جنهن کي نيل ندي اوڀر ۽ اولهه جي وارياسن پٽن ۾ ورهائي ٿي. تيل، مصر جي اهم معدني دولت آهي، جيڪا وارياسي ڀٽن مان ملي ٿي. انهيءَ کان علاوه، ڪوئلو، فاسفيٽ، ميگنيشيا ۽ سون پڻ معدني پيداوار ۾ شامل آهن. زرعي جنسن ۾ ڪپهه، ڀاڄيون، ميوا ۽ تماڪ آهن.
مصر جو ذڪر (مرزا، قليچ بيگ، (2007ع)، ’شاهه جو رسالو‘، سُرسارنگ، بيت 9، ص: 207) ۾ ٿيل آھي .
آڳاٽي زماني ۾، مصر ۾ تلوارون تمام عمديون ٺهنديون هيون ۽ انهيءَ لحاظ کان مصر مشهور هو. انهيءَ ڳالهه جي ڄاڻ، شاهه لطيف کي به هئي ۽ مصر جي انهن تلوارن جو ذڪر، هُن سُر ڪيڏاري ۾ ڪيو آهي.
مصر جو ذڪر (شاهواڻي، غلام محمد، (2005ع)، ’شاهه جو رسالو‘، سُر ڪيڏارو، داستان 2، بيت 5، ص: 664) ۾ ٿيل آھي 

مڪران:
شاهه لطيف، پنهنجي رسالي ۾ سسئي پنهونءَ جي قصي بابت، پورا پنج سُر چيا آهن. سسئي ته سنڌ جي ڀنڀور شهر جي نياڻي هئي، پر ’پنهون‘ اصل ۾ ’بلوچ‘ هو ۽ سندس تعلق ’هوت‘ خاندان سان هو ۽ سندس رهائشي شهر ’ڪيچ‘ هو. ڪيچ ڏانهن ويندي، مڪران شهر مان کين لنگهڻو پوندو هو.
مڪران جو ذڪر (شاهواڻي، غلام محمد، 2005ع، شاهه جورسالو، سر ديسي، داستان-3، بيت-18، ص: 389) ۾ ٿيل آھي .
مڪران هن وقت، ٻن حصن ورهايل آهي، جن مان هڪ حصو ايران ۾ ته ٻيو حصو پاڪستان ۾ شامل آهي. تاريخدانن جي چوڻ موجب، مڪران تي هر دؤر ۾، مختلف ماڻهن پاران ڪاهُون ٿينديون رهيون آهن، پر هي علائقو، هر ڀيري تباھ ۽ برباد ٿيڻ کان پوءِ، وري به آباد ٿيندو رهيو آهي. 
مڪران ڊويزن  ۾ گوادر، پسني ۽ اورماڙه جون مشهور بندرگاهون آهن، هتي جي ماڻهن جو گذر سفر جو اهم وسيلو مڇي مارڻ آهي، تنهن ڪري  مڪران کي ’مڪران ماهي خوران‘ پڻ  چيو وڃي ٿو، جنهن جو مطلب  ’مڪران مڇي کائڻ وارن جو ديس‘ آهي. ان کان سواءِ، مڪران جي علائقن، جھڙوڪ: پسني، گوادر، گريشه ۽ تربت ۾ ٻني ٻارو پڻ ٿئي ٿو. هتي کجين جا وڏا وڏا باغ آهن ۽ ٿوريون گهڻيون ڀاڄيون پڻ پوکيون وڃن ٿيون. 
مڪران ڊويزن، هن وقت ٽن ضلعن ڪيچ (تربت)، گوادر ۽ پنجگور تي پکڙيل آهي،  جنهن  ۾ گچڪي، رند، هوت، بزنجا، ملازئي، ڪلمتي، جدگال ۽ درزادن سان گڏوگڏ، ٻيا ڪيترائي قبيلا رهن ٿا. 2017ع جي آدمشماريءَ موجب، مڪران جي آبادي  1،489،015 آهي.
مڪران جي اولھ ۾، ايراني بلوچستان، اوڀر ۾ قلات، ڏکڻ اوڀر ۾ لسٻيلو، ڏکڻ ۾ سمنڊ ۽ اُتر ۾ چاغي جا علائقا اچن ٿا. 

مَڪو شريف:
دنيا جو مقدس ۽ قديم شهر مڪو، سعودي عرب ۾ واقع آهي. مسلمانن جو هن شهر سان اهم مذهبي ۽ روحاني تعلق آهي. هتي، بيت الله (ڪعبو) آهي، جتي لکين مسلمان هر سال حج ۽ عمري جي ادائگيءَ لاءِ ايندا آهن. هن ئي شهر ۾ حضور سڳوري حضرت محمدﷺ جن جي ولادت ٿي.
هي شهر، سعودي عرب جي مشهور بندرگاهه، جدي کان لڳ ڀڳ 60 ڪلوميٽرن جي مفاصلي تي واقع آهي. هن جي اوڀر ۾ طائف، اولهه ۾ جده، اتر ۾ مدينو ۽ ڏاکڻي طرف عمير ۽ ان کان ٿورو اڳتي يمن واقع آهي.
شاهه لطيف، مڪي جو ذڪر، سُرسارنگ ۾ ڪيو آهي:
مَڪو شريف جو ذڪر (علامه، آءِ.آءِ. قاضي، (1986ع)، ’شاهه جو رسالو‘، سُرسارنگ، داستان 1، بيت 29، ص: 266) ۾ ٿيل آھي 

ملتان:
ملتان، پنجاب صوبي جي هڪ اهم ڊويزن، ضلعي ۽ شهر جو نالو آهي، جيڪو آڳاٽي دؤر ۾، سنڌ جو حصّو به رهيو آهي. شاهه لطيف، ملتان ۾، پنهنجي تڙ ڏاڏي، شاههعبدالڪريم بلڙيءَ واري جو مقبرو جوڙائڻ لاءِ ڪاشيءَ جي سِرَن لاءِ ويو هو ۽ حضرت غوث بهاءُالدين ذڪريا جي حوالي سان هڪ بيت ۾ چيائين:
ملتان جو ذڪر (شيخ، ٻانهون خان، (2000ع)، ’شاهه جو رسالو‘، جلد پهريون، داستان 1، بيت 15، ص: 313) ۾ ٿيل آھي .
ملتان جو ذڪر (شيخ، ٻانهون خان، (2000ع)، ’شاهه جو رسالو‘، جلد پهريون، داستان 1، بيت 15، ص: 313)۾ ٿيل آھي 

ملير:
ملير، هڪ ڳوٺ/علائقي جو نالو آهي، جيڪو ننگرپارڪر شهر کان 38 ڪلوميٽر کن پري آهي. شاهه لطيف، سُرمارئيءَ جي ڪيترن ئي بيتن ۾، ملير جو ذڪر ڪيو آهي:
ملير جو ذڪر (شاهواڻي، غلام محمد، (2005ع)، ’شاهه جو رسالو‘، سُر مارئي، داستان 11، بيت 6، ص: 602) ۾ ٿيل آھي .

مهراڻ:
مهراڻ، درياهه بابت، عالمن جا مختلف رايا ملن ٿا. ڪي سنڌوءَ کي مهراڻ سڏين ٿا، ته ڪي وري هاڪڙي کي مهراڻ. رحيمداد خان مولائي شيدائي لکي ٿو: ”مهراڻ جو اصل نالو ’سنڌو‘ آهي جو سنسڪرت ٻوليءَ جو لفظ آهي، معنيٰ ’مهاساگر‘ (وڏوسمنڊ) جنهن جو ڪنارو نظر اچي نه سگهي ۽ اها حقيقت آهي، ڇو ته اڳ مهراڻ جي آب ڪلاڻيءَ کي روڪڻ لاءِ بند ڏنل ڪونه هئا. پاڻيءَ جي چاڙهه وقت، درياهه وڻن ٽڻن، ڳوٺن ۽ جهنگن کي لوڙهيندو ميلن تائين پکڙجي ويندو هو.“ (شيدائي،1992ع، ص:2)
عطا محمد ڀنڀرو، ميجر هينري جارج راورٽيءَ جي ڪتاب، ’سنڌ جو مهراڻ‘ جي مهاڳ ۾ لکي ٿو: ”راورٽيءَ جي بيان جو انداز ڏاڍو وڻندڙ آهي ڄڻ ويٺو ٿو ڪچهريون ڪري، پر ڪٿي ڪٿي منجهيل نظر اچي ٿو. اهو مونجهارو، راورٽيءَ جي لکت ۾ نه، پر ڪتاب ۾ ڏنل عرب ماخذن جي اڻ چٽين لکتن سبب پيدا ٿيو آهي، جن ڪڏهن سنڌوءَ کي آبِ سنڌ، ڪڏهن رُودِ سنڌ ته ڪڏهن وري مهراڻ لکيو آهي. اُن کان علاوه، هُنن ڪابل، جهلم، چناب، راوي، بياس، ستلج ۽ هاڪڙي جو نالو وٺي ذڪر ڪونه ڪيو آهي، پر سڀني لاءِ ’رُود‘ لفظ ڪتب آندو اٿن. ’رُود‘ قديم فارسيءَ جو لفظ آهي، جنهن جي معنيٰ آهي وڏو درياه جنهن مان ڦاٽ نڪرن ۽ منجهس ٻيا وهڪرا اچي ڇوڙ ڪن.“ (ڀنڀرو، 1995ع، ص:8)
مهراڻ جو ذڪر (شاهواڻي، غلام محمد، (2005ع)، ’شاهه جو رسالو‘، سُر سهڻي، داستان 4، بيت 4 ، ص: 237)  ۾ ٿيل آھي .

واگهيون / واگهين جي ڀٽ:
واگهيون، هڪ ڀِٽ جو نالو آهي، جيڪا ضلعي ۽ تعلقي سانگهڙ جي يونين ڪائونسل بهرم بري ۾ واقع آهي. واگهين جي ڀٽ سانگهڙ شهر کان اوڀر طرف چاليهن ڪلوميٽرن جي مفاصلي تي واقع آهي. هن ڀٽ جي ڊيگهه لڳ ڀڳ هڪ ڪلوميٽر ۽ ويڪر 300 کن ميٽر آهي. هن ڀِٽ جي چئني پاسن کان پوک ٿئي ٿي، يعني هيءَ ڀِٽ زرعي زمين جي وچ ۾ آهي. ان ڀٽ لاءِ روايت آهي ته شاهه لطيف  هتي چاليهه ڏينهن رهيو هو ۽ انهيءَ هنڌ تي هڪ مخصوص جڳهه آهي، جنهن کي ’لطيف جو اوتارو‘ سڏين ٿا. واگهين جي ڀٽ تي رهندڙ ماڻهو، هن ڀِٽ کي ڀِٽ واگهيون پڻ سڏين ٿا. 
شاهه لطيف ، واگهين جي ڀِٽ جو ذڪر، سُر مارئيءَ ۾، هن ريت ڪيو آهي: 
واگهيون / واگهين جي ڀٽ جو (بلوچ، نبي بخش خان، ڊاڪٽر، (2009ع)، ’شاهه جو رسالو‘، سُر مارئي، داستان 8، بيت 5، ص: 367) ۾ ٿيل آھي .

وارياسو:
هونئن ته وارياسو، ٿر ۽ ريگستان جي علائقي کي سڏيو وڃي ٿو، پر هتي وارياسو هڪ ديهه جو نالو آهي، جيڪا ضلعي ٽنڊي الهيار ۽ ٽنڊي آدم روڊ تي، ملان مکڻ اسٽاپ کان اولهه طرف واقع آهي.
شاهه لطيف، سُر سارنگ ۾، هن جو ذڪر ڪيو آهي:
وارياسو جو ذڪر (شيخ، ٻانهون خان، (2000ع)، ’شاهه جو رسالو‘جلد پهريون، سُر سارنگ، داستان 2، بيت 3، ص: 316) ۾ ٿيل آھي .

واهوندي:
واهوندو، هڪ ماڳ جو نالو آهي، جيڪو ڀٽ شاهه جي ويجهو پوي ٿو. شاهه لطيف، سُر سارنگ ۾ هن جو ذڪر ڪيو آهي:
واهوندي جو ذڪر (شيخ، ٻانهون خان، (2000ع)، ’شاهه جو رسالو‘، جلد پهريون، سُر سارنگ، داستان 4، بيت 12، ص: 335) م ٿيل آھي .

وَٽِ:
وٽ، هڪ ايراضيءَ جو نالو آهي، جيڪا ٿر ۾ واقع آهي. شاهه لطيف، سُر ڏهر ۾ هن جو ذڪر ڪيو آهي:
 وَٽِ جو ذڪر (شاهواڻي، غلام محمد، (2005ع)، ’شاهه جو رسالو‘، سُر ڏهر، داستان 4، بيت 29، ص: 886) ۾ ٿيل آھي .

وندر:
وندر، هڪ نئن جو نالو آهي، جيڪا پٻ جبل مان نڪري سون مياڻيءَ جي ڏاکڻي پاسي لنگهي، عربي سمنڊ ۾ ڇوڙ ڪري ٿي. نئن جي ڪري بلوچستان جي ضلعي لس ٻيلي جي تعلقي سون مياڻيءَ ۾ هڪ شهر ۽ ٽائون ڪاميٽيءَ جو نالو پڻ وندر آهي. شاهه لطيف، هن جو ذڪر، سُر سسئي آبريءَ ۾ ڪيو آهي.
وندر جو ذڪر (شاهواڻي، غلام محمد، (2005ع)، ’شاهه جو رسالو‘، سُر سسئي آبري، داستان 4، بيت 1، ص: 297)  ۾ ٿيل آھي .

وڻڪار:
وڻڪار، وڏي ايراضيءَ واري پوٺي جو نالو آهي، جيڪو لس ٻيلي جي اولهه ڏکڻ واري ڪنڊ، هاڙي جبل  جي قطار واري سلسلي جو هيٺيون پٽ آهي. وڻڪار واري ايراضيءَ جو ڪجهه حصو تعلقي ٻيلي ۽ گهڻو حصو تعلقي اوٿل جي يونين ڪائونسل لاکڙي ۾ اچي ٿو، لس ٻيلي وارو سڄو حصو آباد آهي، پر لاکڙي وارو پَٽ اڃان بچيل آهي، جتي ڪنڊي ۽ ڄار جا وڏا وڻ اڄ به ڪنهن گهاٽي جهنگ جو ڏيک ڏين ٿا، پر افسوس ڪنڊيءَ جا وڻ هزارن جي تعداد ۾ وڍايا ويا آهن. ان تر ۾، ڪارو نانگ کپر جام ٿئي ٿو.  شاهه لطيف، سُر سسئي آبري ۾، هن جو ذڪر ڪيو آهي:
وڻڪار جو ذڪر (شاهواڻي، غلام محمد، (2005ع)، ’شاهه جو رسالو‘، سُر سسئي آبري، داستان 2، بيت 5، ص: 290) ۾ ٿيل آھي  .

ويڙهي جھپ:
ويڙهي جھپ، ٿر جي هڪ ڳوٺ جو نالو آهي، جيڪو نئون ڪوٽ ۽ تعلقي ڏيپلي جي رستي تي واقع آهي. ( وڌيڪ احوال لاءَ ڏسو، جلد پهريون، عنوان: ’شاهه لطيف  جو ويڙهي جهپ ڏانهن وڃڻ‘، ص:118)
شاهه لطيف ، سُرمارئيءَ ۾هن جو ذڪر ڪيو آهي:
ويڙهي جھپ جو ذڪر (شاهواڻي، غلام محمد، (2005ع)، ’شاهه جو رسالو‘، سُر مارئي، داستان 9، بيت 9، ص: 594) ۾ ٿيل آھي .

هاڙهو:
هاڙهو، هڪ جبل جو نالو آهي، جيڪو لس ٻيلي جي اولهه اُتر واري ڪنڊ کان شروع ٿي اولهه ڏکڻ واري ڪنڊ تائين وڃي سمنڊ ۾ ڇيهه ڪري ٿو، هن جابلو سلسلي جا مختلف جاين تي مختلف نالا آهن، جن مان گهڻا نالا اُتي رهندڙ قبيلن جي ڪري به آهن، جيئن: هاڙهو مشاڻي، هاڙهو سيٺا، هاڙهو زوڙ، هاڙهو زئب، هاڙهو کار ڪڇو، هاڙهو ڇٻ، هاڙهو ڏونئڻان، هاڙهو ناکٽي ۽ هاڙهو سمنڊ وغيره.
سسئيءَ کي هاڙهي جبل ڏانهن ويندي، جيڪي تڪليفون آيون، تن جو ذڪر شاهه لطيف، سُرسسئي آبري، سُر حسيني ۽ سُر ديسيءَ ۾ ڪيو آهي.
هاڙهو جو ذڪر (شاهواڻي، غلام محمد، (2005ع)، ’شاهه جو رسالو‘، سُر حسيني، داستان 1، بيت 3، ص: 436) ۾ ٿيل آھي.
(شاهواڻي، غلام محمد، (2005ع)، ’شاهه جو رسالو‘، سُر ڏهر، داستان 3، بيت 14، ص: 879)

هالار: 
هالار، هڪ پرڳڻي جو نالو آهي، جيڪو هن وقت ’ڪاٺياواڙ‘ پرڳڻي جو هڪ ضلعو آهي. هي پرڳڻو، اصل ڪڇ ملڪ سان لاڳو هو. هالار لفظ اصل ۾، ’هالاواڙ‘ آهي، يعني هالي جي واڙ يا لوڙهو. هالي نالي سان، هڪ جاڙيجو سمو، ڪڇ واري علائقي ۾ ٿي گذريو آهي، ان جي نالي پٺيان هي پرڳڻو سڏجي ٿو.
سنڌ ۾ جڏهن سومرن جي صاحبي هئي، تڏهن ابڙو نالي هڪ ’سمو‘، هالار جو حاڪم هو، تنهن ڪري شاهه لطيف، هن کي هالار ڌڻي به سڏيو آهي. هتي ڪپڙي رڱائيءَ جو ڪم به بهترين ٿيندو هو. شاهه لطيف، سُر بلاول ۾ هن جو ذڪر ڪيو آهي.
هالار جو ذڪر (شيخ، ٻانهون خان، (2012ع)، ’شاهه جو رسالو‘، جلد ٽئو، سُر بلاول، داستان 1، بيت 7، ص: 168) ۾ ٿيل آھي .
(شاهواڻي، غلام محمد، (2005ع)، ’شاهه جو رسالو‘، سُرمومل راڻو، داستان 3، بيت 6، ص: 526)

هٻو:
 هٻو، هڪ جبل آهي، جيڪو پاور واري علائقي کان اٽڪل ويهارو کن ڪلوميٽرن جي مفاصلي تي اوڀر ۾ واقع آهي. هٻي کان شروع  ٿيل جبلن جي قطار، پاور پٽ ۾ آيل  ڌيڻوڌر جبل جي اوڀر اولهه تائين پکڙيل آهي، جنهن ۾ هٻو، جھرو، پالکي، اڪانو جبلن کان علاوه ٻيا به ڪئين ننڍا وڏا جبل اچن ٿا. 
هٻي جي اُتر واري وٽ ۾، ڌرنگ، لوڏائي، وانترو نالي ڳوٺ آهن. ڪڇ جي مشهور سنت، ميڪڻ ڏاڏي جي سماڌي  پڻ ڌرنگ ڳوٺ ۾ آهي. هٻي جبل جي ڏکڻ ۾، ’هٻايه‘، ’جھيڪڙي‘ جهڙا ٻيا به ڪي ڳوٺ واقع آهن.  هن جابلو ايراضيءَ جي ساوڻيءَ جي مند ۾، سونهن ڏسڻ وٽان هوندي آهي. لاکو انهيءَ ايراضي مان لوڙيون هڻندي، جڏهن لوڻي آيو ته، سندس هاڪ هٻي تائين پهتي هئي، جنهن جو ذڪر، شاهه لطيف ، هيٺئين بيت ۾ ڪيو آهي:
 هٻو جو ذڪر (بلوچ، نبي بخش خان، ڊاڪٽر، (2009ع)، ’شاهه جو رسالو‘، سُر ڏهر، داستان 3، بيت 11، ص: 165) ۾ ٿيل آھي .

هڏا ڪٽ:
هڏا ڪٽ، هڪ ڳوٺ جو نالو آهي، جيڪو ڀٽ شاهه جي اُلهندي طرف، اٽڪل اڍائي ڪلوميٽرن جي مفاصلي تي واقع هو. هن وقت ان ڦٽل ڳوٺ جا ڪي آثار موجود آهن. شاهه لطيف، هن جو ذڪر سُر سارنگ ۾ ڪيو آهي.
 هڏا ڪٽ جو ذڪر (شاهواڻي، غلام محمد، (2005ع)، ’شاهه جو رسالو‘، سُر سارنگ، داستان 2، بيت 4، ص: 692) ۾ ٿيل آھي  

هندستان/ڀارت:
ڀارت يا هندستان، ڏکڻ ايشيا جو پکيڙ ۽ آباديءَ جي لحاظ کان ٻيو نمبر وڏو ملڪ آهي، جڏهن ته پکيڙ جي حوالي سان دنيا جي وڏن ملڪن ۾، ستون وڏو ملڪ به ڀارت ليکيو ويندو آهي.
هندستان جي اُتر ڏکڻ پاسي ڊيگهه 3200 ڪلوميٽر ۽ اوڀر کان اولهه طرف ويڪر 2740 ڪلوميٽر آهي. هن جي اتر ۾ دنيا جو سڀني کان اوچو ’هماليه‘ جبل ڪَرُ کنيو بيٺو آهي. پاڪستان جي سرحد سان لڳ، ٿر جو رڻ پٽ آهي، ان کان ويندي مٿي پنجاب ۽ ڪشمير تائين ڀارت جي سرحد لڳي ٿي. هن ملڪ جو ٽيون ڀاڱو، ٻيلن تي ٻڌل آهي. گنگا، جمنا ۽ برهمپترا هتي جا وڏا درياهه آهن.
ڀارت جي پکيڙ، 3،166،892 چورس ڪلوميٽر آهي. 2019ع جي انگن اکرن موجب، ڀارت جي آبادي 1 ارب 35 ڪروڙ 26 لک آهي. ڀارت جي سرڪاري ٻولي هندي آهي ۽ قومي ٻولين جي شيڊول اٺين ۾، سنڌي ٻولي به شامل آهي. ڀارت جي گاديءَ جو هنڌ، نئين دهلي آهي. وڏن شهرن ۾ ممبئي، ڪولڪتا، چينائي، بئنگلور، حيدرآباد دکن، پٽنا، پونا، احمدآباد، آگرو، ڪانپور ۽ ناگپور شامل آهن.
هندستان ۾ سرڪاري ٻولي هنديءَ کان سواءِ، انگريزي، اردو، ڪشميري، بنگالي، پنجابي، سنسڪرت، تامل، تيلگو، مرهٽي، گجراتي ۽ سنڌي ٻوليون ڳالهايون وڃن ٿيون.
ڀارت هڪ زرعي ملڪ آهي. هتي ڪمند، ڳاڙها مرچ، چانور، ڪڻڪ، ڪپهه، سڻي، تماڪ، چانهه، مڱيرا، ڪيلا ۽ مختلف قسمن جا ميوا ۽ ڀاڄيون جام ٿين ٿا. ڀارت صنعت ۾ به وڏي تيزيءَ سان ترقي ڪري رهيو آهي. هن وقت ملڪ کي، جن صنعتن مان گهڻو ناڻو ملي ٿو، تن ۾ فولاد، مشينري، موٽر گاڏيون، ڪمپيوٽر، هٿيار، سيمنٽ، ڪيميائي شيون، ڪپڙو، بجليءَ جو سامان، کنڊ، چمڙي جو سامان، سياحت ۽ فلم انڊسٽري اهم شعبا آهن. هاڻي هي ملڪ، ڪمپيوٽر ۽ ائٽمي ٽيڪنالاجيءَ ۾ به دنيا جي تمام اهم ترين ملڪن ۾ شامل آهي.
ڀارت چئن هزارن سالن کان پنهنجي هڪ ڌار سڃاڻپ رکندو آيو آهي. هتي سياسي، سماجي ۽ مذهبي حوالي سان ڪيئي لاها چاڙها آيا. ڀارت کي اهو سرڪاري نالو، 1247ع کان پوءِ ڏنو ويو. ان کان اڳ، ان کي هندستان/هند چيو ويندو هو، جيڪو لفظ مٿس سنڌو نديءَ تان پيو، جنهن جا اهڃاڻ اڃا ان جي انگريزي نالي انڊيا ۾ ڏسي سگهجن ٿا، جيڪو انڊس تان ورتل آهي.
هندستان/ڀارت  جو ذڪر (شيخ، ٻانهون خان، (2012ع)، ’شاهه جو رسالو‘، جلد ٽئو، سُر بلاول، داستان 2، بيت 8، ص: 176) ۾ ٿيل آھي .

هنگلاج تيرٿ ( ناني مندر):
ناني ماتا مندر، بلوچستان ۾، موجود هڪ اهڙو تاريخي ماڳ آهي، جنهن جو ليکو ننڍي کنڊ جي ڪِن مقدس زيارتن ۾ ٿئي ٿو. هتي هر سال، مارچ ۽ اپريل جي مهيني ۾، پاڪستان جي ڪُنڊ ڪڙڇ کان سواءِ، انڊيا، بنگلاديش ۽ ٻين ملڪن مان هزارين عقيدتمند اچي گڏ ٿيندا آهن.
هنگلاج، ڪراچي شهر کان 275 ڪلوميٽرن جي مفاصلي تي آهي، جڏهن ته ڪراچيءَ جي علائقي، ڪلفٽن تي موجود، ’رام جهروڪا مندر‘ کان جوڳين جي پنڌ واريءَ واٽ تان وڃبو ته 242 ڪلوميٽرن جي پنڌ تي اچي ٿو.
هنگلاج تيرٿ جي تاريخ تمام پراڻي آهي. شري رامچندر، پنهنجي چوڏهن سالن جي بنواس واري وقت ۾، هنگلاج مندر جي زيارت لاءِ آيو هو. هنگلاج ڏانهن ويندي، شري رامچندر، ڪلفٽن ۾ موجود جبل، ’رام جهروڪا‘ تي ترسڻ کان پوءِ، رام باغ ۽ راماسر (راما تلاءُ) جي ماڳن تي ترسڻ کان پوءِ، منگهي پير کان ناني مندر طرف ويو هو.
ناني مندر جا ياتري، مارچ ۽ اپريل جي مهينن ۾ هنگلاج ڏانهن پنهنجي سفر جي شروعات، مڪلي ٽڪريءَ جي ڪالي ماتا مندر کان ڪندا آهن ۽ پوءِ هن سفر ۾ سندن ڪُل ڏهه منزلون ٿينديون آهن، جيڪي هن طرح آهن: حب ندي، ڀواني سراءِ، وندر نئن، لياري، ڪنڊي واري، ڦور نئن، آساپورا، ڪالي اسٿان، هنگلاج ۽ اينل ڪن.
هنگلاج واري واٽ تي سون مياڻي ۽ وندر کان پوءِ، اهو سڃ وارو پٽ آهي، جنهن کي گرو چيلي وارو رِڻ به چون ٿا. هن رِڻ کي، ’دشت‘ به سڏيو ويندو آهي. ان کان سواءِ، چندر ڪوپ جو ماڳ به انهيءَ واٽ تي اچي ٿو، جتي وڏي پوڄا ٿئي ٿي. ’چندر ڪوپ اصل ۾ مٽيءَ جا، جوالا مکي آهن، جن ۾ گَپ ٽهڪي ۽ ڀڙڪي ٿي.‘
هي ماڳ، زمين کان چار سؤ فوٽ مٿي، ٽڪريءَ تي آهي، جنهن ۾ هر وقت پاڻي ۽ گپ جو گارو وهندو  رهي ٿو. مقامي ماڻهو هن کي بٽڻ به چون ٿا. هنگلاج ياترا تي ويندڙ هر زيارتيءَ جي تمنا هوندي آهي ته هُو ’چندر ڪوپ‘ تي چڙهي، ناريل دان ڪري.
ياتري، هنگلاج مندر ۾ وڃڻ کان اڳ، هنگول نئن ۾ هڪ هنڌ مٿو ڪوڙائي، اشنان ڪري، پوءِ ناني ماتا جي چرنن ۾ مٿو ٽيڪيندا آهن. ناني ماتا مندر کان اڌ ڪلوميٽر اوريان رهائشي جايون ۽ ڀنڊار خانو آهي. گاڏيون هتي بيهاري باقي مفاصلو پنڌ طئي ڪندا آهن. جابلو سلسلي ۾ غار ۽ غفائون به آهن. هنگلاج ماتا کان اوريان، ’آساپورا‘ جو هنڌ اچي ٿو، جتي هنومان جي مورتي، هڪ ڇِپ يا غفا ۾ موجود آهي، جنهن جي سامهون پاڻيءَ جو تلاءُ آهي. اهو پاڻي، هنگلاج ماتا کان اڳيان هنگلاج جبل مان چشمي مان وهي ايندو آهي. هن چشمي کي ’انيل ڪن‘ چيو وڃي ٿو. هنومان واري مجسمي واري جاءِ، گڻيش جو آستانو آهي. گڻيش، شِوَ ۽ پاربتيءَ جو پٽ هو. آساپورا ۽ هنگلاج ماتا جي وچ ۾ ڪالي مندر به آهي، جيڪو غار جيان غفا ۾ آهي. هتي پاڻيءَ جو هڪ تلاءُ آهي، ’جتي بي عيب ٻڪرن جي قرباني ڪئي ويندي هئي.‘ انهيءَ واهڙ ۾ کجي ۽ ٻيا وڏا وڻ به آهن. چشمي مان هر وقت پاڻي وهندو رهندو آهي.
هنگلاج تيرٿ ( ناني مندر) جو ذڪر (شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 1، بيت 28، ص: 783) ۾ ٿيل آھي .

هنگلور / هنگول:
هنگلور، هڪ ندي آهي، جنهن کي ’هنگول‘ به سڏين ٿا. شاهه لطيف، سُر رامڪليءَ ۾ جوڳين ۽ ڪاپڙين جو ذڪر ڪندي، هن نديءَ جو نالو آندو آهي. هنگلاج ماتا تي وڃڻ لاءِ هن نديءَ کي پار ڪرڻو هوندو آهي. هيءَ ندي، گهڻي ڀاڱي سدائين وهندي رهندي آهي. انهن هنگلاج جي ياترا وارن فقيرن بابت، شاهه لطيف فرمائي ٿو:
هنگلور / هنگول جو ذڪر (شاهواڻي، غلام محمد، (2005ع)، ’شاهه جو رسالو‘، سُر رامڪلي، داستان 8، بيت 3، ص: 813) ۾ ٿيل آھي .




شاهه لطيف  پنھنجي رسالي / ڪلام ۾  ھيٺيان اصطلاح استعمال ڪيا  آھن .

شاهه لطيف جي ڪلام ۾ اصطلاح، ورجيسيون، پهاڪا ۽ چوڻيون تمام گھڻيون ملن ٿيون. انهن مان ڪي اهي آهن، جيڪي سنڌي لوڪن ۾ صدين کان مروج آهن، جن کي پاڻ پنهنجي ڪلام ۾ استعمال ڪيو اٿس. ڪي وري سندس سٽن ۾ استعمال ڪيل فقرا، مثال ۽ ٻوليءَ جا سهڻا ٻول آهن، جيڪي وقت گذرڻ سان عام لوڪن جي گفتگوءَ ۾ استعمال ٿي، کانئس پوءِ واري ٻوليءَ ۾ مروج ٿي ويا آهن. اهي سڀ سنڌ جي لوڪ ڏاهپ جا سهڻا مثال آهن، جن کي هتي بيان ڪيو ويو آهي.
لفظن جو اهڙو ايڪو يا ميڙ، جيڪو جملي جو جُز ٿي ڪم اچي ۽ ان مان لغوي معنيٰ بدران ٻي معنيٰ نڪري، تنهن کي اصطلاح چئبو آهي. جامع سنڌي لغات موجب اصطلاح عربي ٻوليءَ جو لفظ آهي، جنهن جي معنيٰ آهي:”ڪنهن ڌنڌي يا فن جو لفظ، ورجيسي ٻوليءَ جي محاوري وارو لفظ، لفظن جو جوڙ“ (بلوچ، 2007، ص:181) جامع سنڌي لغات ۾ لفظ اصطلاح جو ٻه معنائون ڏنل آهن، پهرين معنيٰ موجب سماجي ۽ سائنسي علمن ۽ مختلف هُنرن سان لاڳاپيل اهڙا لفظ، جن سان انهن علمن ۽ هُنرن کي سمجھڻ ۾ سولائي ٿئي ٿي، تن کي اصطلاح (Terms) چئبو آهي، ٻي معنيٰ موجب ٻوليءَ ۾ ڪتب ايندڙ لفظن جو اهڙو ميڙ، جن جي ظاهري معنيٰ هڪڙي ته لڪل معنيٰ ٻي هجي، ان کي انگريزيءَ ۾ (Idiom)  چئبو آهي.
انگريزي لغتKifayat’s Comprehensive English to English & Sindhi Dictionary   موجب، Idiom يعني اصطلاح، ٻوليءَ ۾ اظهار جو اهڙو خاص طريقو، جنهن جي معنيٰ ان ۾ شامل ڌار ڌار لفظن جي اصل معنيٰ کان مختلف هجي يا ڪنهن شخص جي فنڪاراڻي اظهار جي خاص نموني  کي چئبو آهي.
“Idiom-a mode of expression peculiar to a language, a distinctive expression whose meaning is not determinable from the meanings of individual words, a form or variety of language, a dialect, a characteristic mode of artistic expression of a person”( Memon Abdul Rasheed, 2001, p 1327)
فارسي لغت ’فرہنگ عمید‘ ۾ اصطلاح جي معنيٰ هن ريت لکيل آهي: ” باہم صلح کردن، آشتی کردن، اتفاق طایفہ و جماعت مخصوص برای وضع کلمہ ای، مقرر  داشتن معنیٰ و مفہومی برای لفظی سوای معنی اصلی آن، لغتی کہ جمعی برای خود وضع کنند، کلمہ ای کہ درفنی یا  علمی معنی خاص غیر از معنی اصلی داشتہ باشد، اصطلاحات جمع“ (عمید، 1345 ہجری ص: 214)
ترجمو: ’پاڻ ۾ ٺاھ ڪرڻ، هڪ لفظ جنهن تي قبيلي يا جماعت جو اتفاق هجي، لفظن جي اصل معنيٰ کان هٽي ڪري ٻي معنيٰ  تصور جي وضاحت ڪرڻ، هڪ اهڙو لفظ جنهن کي ڪو خاص گروھ پنهنجي لاءِ مقرر ڪري سگھي، اهو لفظ جيڪو فني يا سائنسي لحاظ کان ڪا خاص معنيٰ رکي، گڏيل اصطلاح.‘
سنڌي ٻوليءَ ۾ پهاڪن، چوڻين، اصطلاحن ۽ ورجيسن تي مرليڌر جيٽلي، ڊاڪٽر روي پرڪاش ٽيڪچنداڻي، ڊاڪٽر عبدالڪريم سنديلي ۽ انجنيئر وهاب سهتي تفصيل سان لکيو آهي. مرليڌر جيٽلي، اصطلاح  يا محاوري جي وصف بيان ڪندي لکي ٿو: ” محاورو يا اصطلاح اهو مروج استعمال آهي، جيڪو بيان ۾ ڪنهن جملي جو جزو ٿي ڪتب ايندو آهي ۽ اکري معنيٰ بدران ٻوليءَ جي رواج موجب ٻي معنيٰ ڏيندو آهي.“(جيٽلي. 1996ع، ص:54)
اصطلاح، ورجيسي ٻوليءَ جو اهم جز آهي، جيڪو بيان يا لکت کي پُراثر ۽ جامع بنائڻ ۽ ٻوليءَ جي  سواد، حسناڪي ۽ ميٺاج کي وڌائڻ ۾ مکيه ڪردار ادا ڪري ٿو. اصطلاح ۾ توڙي جو لفظن جي ظاهري معنيٰ بدران لڪل معنيٰ  ورتي ويندي آهي، پر معنيٰ ۽ لفظن جو پاڻ ۾ اشاراتي ڳانڍاپو هئڻ ضروري آهي. 
مرليڌر جيٽلي لکي ٿو: ”ڪنهن به ٻوليءَ جي محاورن يا اصطلاحن جو جيڪڏهن اسين جائزو وٺنداسين، ته معلوم ٿيندو ته انهن جي جيڪا اصطلاحي معنيٰ ٻوليءَ ۾ مروج ٿي ويئي آهي، انهيءَ جو بنياد لفظن جي ڏسيندڙ يا اشارتي طاقت ئي آهي.“(جيٽلي، 1996ع، ص:64)
اصطلاح  ۾ لفظ مقرر ٿيل هوندا آهن، جن ۾ واڌارو يا گھٽتائي نٿي ڪري سگھجي، مطلب ان ايڪي جا لفظ مقرر ٿيل آهن، انهن ۾ ڪنهن به لفظ جي تبديليءَ سان اصطلاح جي معنيٰ وڃائجي وڃي ٿي. مثال طور ’پيٽ تي لت ڏيڻ‘ هڪ اصطلاح آهي، جنهن جي معنيٰ ڪنهن جي پيٽ تي پير رکڻ يا لتاڙڻ ناهي، بلڪه ان مان روزي يا رزق جي وسيلن تي قبضي ڪرڻ جي معنيٰ ورتي ويندي آهي. ان اصطلاح  کي ’پيٽ تي پير رکڻ‘ ۾ مٽائي نٿو سگھجي. اهو ضرور آهي ته اصطلاح، مختلف زمانن پٽاندر پنهنجي فعلي صورت ۾ تبديلي آڻي ڪم ايندو آهي. مثال طور: 
زمان ماضي: اُن منهنجي پيٽ تي لت ڏني هئي ته آئون ڏکيو ٿي پيو هوس. 
زمان حال: تو منهنجي پيٽ تي لت ڏني آهي.
زمان مستقبل: تون منهنجي پيٽ تي لت ڏئي مون کي ڪنگال ڪندين.
انڪاري: ٻيلي منهنجي پيٽ تي لت نه ڏي
سواليا: منهنجي پيٽ تي لت ڏيڻ جو ارادو ڪيو اٿئي ڇا؟
پهاڪا،چوڻيون، ورجيسون ۽ اصطلاح يا محاورا ٻوليءَ کي سوادي، سهڻي، سلوڻي ۽ سدا شاهوڪار بڻائن ٿا. سنڌي ٻولي مٿي ڄاڻايل سمورين خوبين  جي اکٽ خزاني جي ڌياڻي آهي، جنهن مان شاھ لطيف به پنهنجي پَتي کڻي پنهنجي ڪلام کي جامع پر سليس بڻايو آهي. 

آڻڻ ۽ چاڙهڻ:
هيءُ اصطلاح شاهه جي رسالي جي سُر مارئيءَ ۾ ڪتب آيل آهي، جنهن جي معنيٰ آهي: ’روز آڻڻ ۽ رڌڻ، نهايت مسڪينيءَ سان گذر ڪرڻ، ٿوري تي گذران ڪرڻ.‘

اَکِيُون پيرَ ڪري وڃڻ:
هي هڪ اصطلاح آهي، جيڪو شاهه جي رسالي جي سُر ڏهر ۾ ڪتب آيل آهي، جنهن جي معنيٰ آهي: ’محبت سان وڃڻ، پيار ۽ پاٻوهه سان وڃڻ، نوڙت ۽ نياز سان وڃڻ.‘

اَمُرَ کي آڏِي ڦِرڻ:
هي اصطلاح شاهه جي رسالي جي ’سُر ديسيءَ‘ جي هيٺئين بيت جي آخري سٽ جي آخري پد ۾ ڪتب آيل آهي،  جنهن جي معنيٰ آھي: ’انڪار ڪرڻ، حڪم نه مڃڻ‘:

اَندَرُ آئينو ڪرڻ:
هيءُ اصطلاح شاهه جي رسالي جي سُر سهڻيءَ ۾ ڪتب آيل آهي؛ جنهن جي معنيٰ آهي: ’اندر پاڪ/صاف ڪرڻ، اندر اُجرو ڪرڻ، ته جيئن ان ۾ ڪا کوٽ نه رهي.‘

اآندرُ اُجارڻ:
هيءُ اصطلاح شاهه جي رسالي جي سُر يمن ڪلياڻ ۾ استعمال ٿيل آهي؛ جنهن جي معنيٰ آهي: ’ دل کي صاف ۽ اجرو ڪرڻ، قلب تان ڪٽ لاهڻ، نيڪ ٿيڻ‘ اندرئين وجود (نفس، قلب، ذهن، نيت) کي پاڪ صاف ڪرڻ.

اَندر ۾ اوطاق ڪرڻ:
هيءُ هڪ اصطلاح آهي، جيڪو شاهه جي رسالي جي سُر مارئيءَ ۾ ڪتب آيل آهي، جنهن جي معنيٰ آهي: ’جيءَ ۾ جاءِ جوڙڻ.‘

اَنڌا اُونڌا ويڄَ هئڻ:
هيءُ هڪ اصطلاح آهي، جيڪو شاهه جي رسالي جي سُر ڪلياڻ ۾ ڪتب آيل آهي، جنهن جي معنيٰ آهي: ’اڻ ڄاڻ ۽ نيم حڪيم، اونڌي ۽ انڌي سمجھ وارا طبيبَ، پنهنجي ڌنڌي ۾ اڻڄاڻ، پنهنجي ڪِرت جي ڪَل نه هجڻ.‘
اڻ ڄاڻ، پنهنجي پيشي ۽ ڪم کان اڻ واقفيت رکندڙ طبيب اصل مرض کي نٿا سمجھن ۽ اجايو ڏنڀ ڏيئي، اُبتا علاج ڪري ويتر تڪليف ٿا ڏين.

اَوَتَڙِ نه اولِجڻ:
هيءُ اصطلاح شاهه جي رسالي جي سُر ڪلياڻ ۽ سُر سامونڊيءَ ۾ ڪتب آيل آهي. هيءُ وڻجارن، سامونڊين ۽ ناکئن جو اصطلاح آهي، جيڪو انهن پاران اهنجي يا اڙانگي تڙ ڏانهن ڪاهجڻ يا ڌڪجي وڃڻ جي حوالي سان عام طور استعمال ڪيو ويندو آهي.
هن اصطلاح جي معنيٰ شاهه جي شارحن ۽ عالمن هن طرح ڏني آهي:

اَوَڻَتِ جو آچارُ ڪرڻ:
هيءُ هڪ اصطلاح آهي، جيڪو شاهه جي رسالي جي سُر ليلا چنيسر ۾ ڪتب آيل آهي، جنهن جي معنيٰ آهي: ’رسامو، رنج، ناراضگي، اڻوڻت جو ورتاءُ ڪرڻ، اڍنگي هلت هلڻ.‘

بُري تي بڇ ڪرڻ:
هيءُ اصطلاح شاهه جي رسالي جي سُر گھاتوءَ ۾ ڪتب آيل آهي، جنهن جي معنيٰ آهي: ’ ويريءَ سان وڙهڻ، ظالم سان مهاڏو اٽڪائڻ.‘

ٻاجھ جو ٻُڙو نه لاهڻ:
هيءُ اصطلاح شاهه جي رسالي جي سُر مارئيءَ ۾ ڪتب آيل آهي، جنهن جي معنيٰ آهي: ’هميشه مهربانيءَ جي نظر ڪرڻ، ٻاجھارا هٿ ڌرڻ.‘

ٻُڏندي ٻُوڙا جھلڻ/ٻُڏندي ٻُوڙن ۾ هٿ وجھڻ:
هيءُ اصطلاح شاهه جي رسالي جي سُر سهڻيءَ ۾ ڪتب آيل آهي، جنهن جي معنيٰ آهي: ’اَڻَ سَرنديءَ ڪنهن جي به واهر وٺڻ، مصيبت ۾ هٿوراڻيون هڻڻ.‘

ٻڏيءَ جا ٻيڻا ٿيڻ:
هيءُ اصطلاح شاهه جي رسالي جي سُر سهڻيءَ ۾ ڪتب آيل آهي؛ جنهن جي معنيٰ آهي: ’نقصان مان امڪاني فائدو ملڻ، قربانيءَ جو ڦل ملڻ، لايو سجايو ٿيڻ، جان ڏيڻ سان ملھه ٻيڻو ٿيڻ.‘
شاهه لطيف فرمائي ٿو ته، سهڻي مري ته هُونئن به وڃي ها، ڇاڪاڻ ته ’ کُلُّ نَفسِ ذَآئِقَةُ المَوتِ‘، پر قربانيءَ جي عمل سندس درجو مٿانهون ڪيو، سندس اها جرئت ۽ بهادري صدين تائين پيئي ڳائبي.

ٻُڪي ڏيڻ/ ٻاجھ جي ٻُڪي ڏيڻ:
هيءُ اصطلاح شاهه جي رسالي جي سُر ڪلياڻ ۾ ڪتب آيل آهي؛ جنهن جي معنيٰ آهي: ’سُتي ڏيڻ، دوا ڏيڻ، مهر جي پڙي ڏيڻ، تمام گھڻو احسان ڪرڻ، فضل/مهرباني ڪرڻ.‘

ٻولَ ٻَڌل هُئڻ:
هيءُ اصطلاح شاهه جي رسالي جي سُر سهڻيءَ ۾ ڪتب آيل آهي؛ جنهن جي معنيٰ آهي: ’وعدي مطابق ٻَڌل هجڻ، تابعدار هجڻ، قول يا عهد ۾ ٻَڌل هُئڻ، ٻول تي سچو هئڻ، وفادار هئڻ.‘

ٻيائيءَ کي ٻک وجھڻ:
هيءُ اصطلاح شاهه جي رسالي جي سُر ڪلياڻ ۾ ڪتب آيل آهي؛ جنهن جي معنيٰ آهي: ’شرڪ کي چهٽي پوڻ، الله کان سواءِ ٻئي ۾ ويساهه رکڻ.‘

ڀَڳي سان ئي ڀيرڻ:
هيءُ اصطلاح شاهه جي رسالي جي سُر ڪاپائتيءَ ۾ ڪتب آيل آهي، جنهن جي معنيٰ آهي: ’ حال سارو ڪم ڪندو رهڻ، جهڙي تهڙي حال سان ڪم ۾ رڌل رهڻ.‘

تارِ ۾ تُرهو ٿيڻ:
هي اصطلاح شاهه جي رسالي جي سُر کاهوڙيءَ ۾ ڪتب آيل آهي، جنهن جي معنيٰ آهي: ’اونهي پاڻيءَ ۾تُرهي جو ڪم ڏيڻ، اونهي درياهه ۾ آڌار ٿيڻ، اونهي ساگر ۾ ٽيڪ ٿيڻ.‘

تانگھي ۾ تُرهو تاڻي ٻَڌڻ:
هي اصطلاح شاهه جي رسالي جي سُر سريراڳ ۾ ڪتب آيل آهي؛ جنهن جي معنيٰ آهي: ’مُنڍ يا شروع ۾ ئي تياري ڪري ڇڏڻ.‘

تتيءَ ٿڌيءَ هلڻ/ڪاهڻ:
هي اصطلاح شاهه جي رسالي جي سُر حسينيءَ ۾ ڪتب آيل آهي؛ جنهن جي معنيٰ آهي: ’هر وقت ڪم ڪرڻ/رُڌل رهڻ، محنت مان نه ورچڻ، هر وقت هلڻ، اوکي سوکيءَ ۾ همت نه هارڻ، صبح شام ڪوشش ڪرڻ، اُس توڙي ڇانوَ ۾ پنڌ ڪرڻ، هر ويل ڪوشش ڪرڻ، گرميءَ سرديءَ جو خيال نه ڪرڻ.‘

ٿَرَ-ٻاٻِيهو ٿي مرڻ:
هي اصطلاح شاهه جي رسالي جي سُر حُسينيءَ ۾ ڪتب آيل آهي؛ جنهن جي معنيٰ آهي: ’گرمي ۽ لُڪ جي اثر وچان مري وڃڻ، يعني گرميءَ وچان اهڙيءَ ريت مرڻ، جيئن ٿر ۾ ٻاٻيهو پکي، لُڪ ۽ گرميءَ ۾ پاڻي نه هئڻ ڪري مري ويندو پر ڏيهه ڪونه ڇڏيندو.‘

ٿوري قُوتِ قَرارڻ:
هي اصطلاح شاهه جي رسالي جي سُر مارئيءَ ۾ ڪتب آيل آهي، جنهن جي معنيٰ آهي: ’ٿورو ئي قوت مِلي ته ان تي راضي رهڻ، جيڪي آيو تنهن تي توڪل ڪرڻ، ٿوري تي راضي رهڻ، هٻڇ نه ڪرڻ.‘



ٺَپَ ٺَرڻ:
هي اصطلاح شاهه جي رسالي جي ’سُر يمن ڪلياڻ‘ جي هيٺئين بيت جي ٽين سٽ جي آخري پد ۾ ڪتب آيل آهي، جنهن جي معنيٰ آهي:’ڦٽُ ڇُٽي وڃڻ، خوش ٿيڻ، دل ٺرڻ‘:

پاتار ۾ پيهي وڃڻ:
هيءُ اصطلاح شاهه جي رسالي جي سُر سريراڳ ۾ ڪتب آيل آهي؛ جنهن جي معنيٰ آهي: ’تري تائين وڃڻ، پاڻيءَ جي پاتال (تري) ۾ پهچڻ، اونهي عميق ۾ گھڙڻ.‘

پاند پُسائڻ:
هيءُ اصطلاح شاهه جي رسالي جي سُر آسا ۾ ڪتب آيل آهي، جنهن جي معنيٰ آهي: ’دامن داغدار ڪرڻ، گناهه يا خطا جو ڪم ڪرڻ.‘

پاند سين پاند لڳڻ:
هي اصطلاح شاهه جي رسالي جي سُر ڪاموڏ ۾ ڪتب آيل آهي، جنهن جي معنيٰ آهي: ’ڪپڙي سان ڪپڙي جو پاند لڳڻ، تمام ٿورو ڇُهڻ، مِلڻ، گڏجڻ.‘

پاندُ ڳِچيءَ پائڻ:
هيءُ اصطلاح شاهه جي رسالي جي سُر ليلا چنيسر ۾ ڪتب آيل آهي، جنهن جي معنيٰ آهي: ’آزي ڪرڻ، آزي نيزاري ڪرڻ، منٿ ميڙ ڪرڻ، پرچائڻ، هيٺانهين وٺڻ.‘

پاند ۾ پائي وڃڻ:
هيءُ اصطلاح شاهه جي رسالي جي سُر يمن ڪلياڻ ۾ ڪتب آيل آهي؛ جنهن جي معنيٰ آهي: ’جھوليءَ ۾ وجھڻ، جھوليءَ ۾ جھلڻ، پلئه ۾ وجھڻ، پلاند ۾ وجھڻ، حاصل ڪرڻ، فائدو ملڻ، فائدو حاصل ڪرڻ، وٺڻ.‘

پاڻُ غريبيءَ گڏڻ:
هيءُ اصطلاح شاهه جي رسالي جي سُر لِيلا چنيسر ۾ ڪتب آيل آهي، جنهن جي معنيٰ آهي: ’هيٺانهين وٺڻ، نوڙت ڪرڻ.‘

پاهون پسڻ:
هيءُ اصطلاح شاهه جي رسالي جي سُر ڪلياڻ ۾ ڪتب آيل آهي؛ جنهن جي معنيٰ آهي: ’پوئتي ڏسڻ، پوئتي نهارڻ، پٺتي هٽڻ.‘

پتڻ جو پُور ڪرڻ/ پُور ڪرڻ:
هيءُ اصطلاح شاهه جي رسالي جي سُر سريراڳ ۾ ڪتب آيل آهي؛ جنهن جي معنيٰ آهي: ’گھمرا ڪرڻ، مٿان ڦِرڻ (موت جو)، واري سان موت اچڻ، ڦيرو ڪرڻ، پتڻ تي ٻيڙيءَ ۾ چڙهيل ماڻھوءَ جو ٻيڙي هڪ گھمري ۾ پار اُڪرڻ.‘

پِتي تي پوڻ:
هيءُ اصطلاح شاهه جي رسالي جي سُر يمن ڪلياڻ ۾ ڪتب آيل آهي، جنهن جي معنيٰ آهي:’دل تي اثر ڪرڻ، دل تي اثر ٿيڻ، دل تي اثرانداز ٿيڻ، دل ۾ چُڀي وڃڻ، دل سان لڳڻ، غيرت جاڳائڻ.‘ سنڌي ٻوليءَ ۾ عام طور ’پِتي‘ کي غيرت يا عزت نفس واري معنيٰ ۾ استعمال ڪبو آهي. اهو ماڻھو جنهن تي ڪا ڳالھه/بي عزتي اثر نه ڪري ان کي ’بي پِتو‘ چئبو آهي.

پِريان پيرُ ڀَرڻ:
هيءُ اصطلاح شاهه جي رسالي جي سُر سهڻيءَ ۾ ڪتب آيل آهي؛ جنهن جي معنيٰ آهي: ’سڪ مان هلي اچڻ، مهرباني ڪري اچڻ، همدردي ڪري اچڻ.‘

پکيءَ پيرَ نه هُئڻ:
هي اصطلاح شاهه جي رسالي جي سُر کاهوڙيءَ ۾ ڪتب آيل آهي، جنهن جي معنيٰ آهي: ’ بلڪل ويرانو هئڻ، سڃو علائقو جتي ماڻھو ڇيڻو نه هجي، جتي پکي پکڻ به نه هجي.‘

پناهه جو پاندُ ڏيڻ:
هي اصطلاح شاهه جي رسالي جي سُر ڏهر ۾ ڪتب آيل آهي، جنهن جي معنيٰ آهي: ’ گناهن کان بچائڻ، مٿان پناهه جو پردو وجھي ڍَڪ ڍڪڻ، اَمن امان ۾ رکڻ.‘

پِنيءَ ٻوڙ پاڻي هجڻ:
هي اصطلاح شاهه جي رسالي جي سُر سهڻيءَ ۾ ڪتب آيل آهي؛ جنهن جي معنيٰ آهي: ’تمام ٿورو پاڻي هجڻ، تانگھو پاڻي، پني/ ٽڻي/ مريي تائين ايندڙ پاڻي.‘

پُوچا پيرَ ڏسڻ:
هي اصطلاح شاهه جي رسالي جي سُر لِيلا چنيسر ۾ ڪتب آيل آهي، جنهن جي معنيٰ آهي: ’ڏنگائي ڏسڻ، خراب نمونو ڏسڻ، بد سؤڻ سمجھڻ.‘
(شاديءَ جي هڪ رسم موجب گھوٽ جي پيرن کي ٺِڪر جي ڍڪڻ مٿي سڌو رکڻ کي سٺو سوڻ ۽ ڦڏو رکڻ کي بد سوڻ سمجھبو آهي.)

پيڄ پيارڻ:
هي اصطلاح شاهه جي رسالي جي سُر ڪلياڻ ۾ استعمال ٿيل آهي؛ جنهن جي معنيٰ آهي: ’بيمار کي چانورن جي پيڄي يا پٽڙو ڀت کارائڻ، رٻ پيارڻ، پرهيز يا ڪِريءَ جو کاڌو کارائڻ، سُتي يا دوا پيارڻ، ڪانجھي ڏيڻ.‘

جان ۾ جَڙَ لڳڻ:
هي اصطلاح شاهه جي رسالي جي سُر مارئي ۾ ڪتب آيل آهي؛ جنهن جي معنيٰ آهي: ’دل ۾ محبت جي ميخ لڳڻ.‘

جَرُ جَنڊُ ٿِيڻ:
هي اصطلاح شاهه جي رسالي جي ’سُر سهڻيءَ‘ جي هيٺئين بيت جي آخري سٽ جي آخري پد ۾ ڪتب آيل آهي، جنهن جي معنيٰ آهي: ’پاڻي سُڪي ٺوٺ ٿيڻ‘: 

جوڙون جوڙڻ:
هي اصطلاح شاهه جي رسالي جي سُر ڪلياڻ ۾ ڪتب آيل آهي. هن اصطلاح جي معنيٰ مختلف عالمن ۽ شارحن هن طرح ڏني آهي: ’پنهنجي حڪمت ۽ ڪاريگريءَ جي وسيلي دنيا جا ڪم ٺاهڻ، جھان کي جوڙي راس ڪرڻ.‘
’جهان خلقڻ، جھان جون آسون ۽ اميدون پڄائڻ، آسون ۽ اميدون راس ڪرڻ، قدرت سان عجيب شيون پيدا ڪرڻ، عجيب ڪم ڪرڻ، رٿون رٿڻ، اٽڪلون رٿڻ.‘

جُھڙُ نيڻنئُون نه لهڻ:
هي اصطلاح شاهه جي رسالي جي سُر رپ ۾ ڪتب آيل آهي، جنهن جي معنيٰ آهي: ’اکين تان جھُڙ نه لهڻ يعني اکين جو سدائين ڪڪرن يا جھُڙ وانگر وَسڻ، لڳاتار ڳوڙها ڳاڙڻ.‘\

چاڪَ چِڪڻ:
هي اصطلاح شاهه جي رسالي جي سُر ڪلياڻ ۽ سُر سامونڊي ۾ ڪتب آيل آهي؛ جنهن جي معنيٰ آهي: ’ڦٽ اٿلڻ، ڦٽن ۾ تڪليف ٿيڻ، زخمن جو وهڻ يا رت پونءِ ڇڏڻ، زخم تازا ٿيڻ، ناسور پيدا ٿيڻ، سُورَ وري ياد پوڻ.‘

چيتاري چوڻ:
هي اصطلاح شاهه جي رسالي جي ’سُر رپ‘ جي هيٺئين بيت جي پهرين سٽ جي پهرئين پد طور ڪتب آيل آهي، جنهن جي معنيٰ آهي: ’ياد ڪري ٻڌائڻ، ڳڻي ٻڌائڻ‘:

چِيتُ ڪري چکڻ:
هي اصطلاح شاهه جي رسالي جي سُر ڪلياڻ ۾ ڪتب آيل آهي، جنهن جي معنيٰ آهي: ’هوش رکڻ، ڌيان ڌارڻ، چڱي طرح ڏسڻ، هوش/ڌيان ڪري جاچڻ، هوش ڪرڻ، چت لائڻ، دل لائڻ، هوش ڌاري، چت لائي.‘

چِيئَن چاڙهڻ:
هي اصطلاح شاهه جي رسالي جي سُر سامونڊيءَ ۾ ڪتب آيل آهي؛ جنهن جي معنيٰ آهي: ’باهه ۾ وجھڻ، چـِکيا تي چاڙهڻ، آگ يا باهه جي مچ ۾ اڇلائڻ، سُورِيءَ چَاڙهڻ، آزار ۾ وجھڻ، سورن ۾ وجھڻ.‘


ڇاڇَرِ ۾ ڇيرُون ڪرڻ:
هي اصطلاح شاهه جي رسالي جي سُر ڪارايل ۾ ڪتب آيل آهي، جنهن جي معنيٰ آهي: ’ڇَر ۾ هلڻ، جر جھاڳڻ، ڍنڍ ۾هلڻ، ڍوري ۾ هلڻ، ڍورو جھاڳڻ، ٿوري پاڻيءَ ۾ ڊوڙڻ/هلڻ، ٿوري پاڻيءَ ۾ ڇيڙون ڪرڻ، ڊوڙڻ.‘

ڇُٽا ڦَٽ ڇُڙي پوڻ:
هيءُ اصطلاح شاهه جي رسالي جي سُر مومل راڻي ۾ ڪتب آيل آهي، جنهن جي معنيٰ آهي: ’ڇٽل ڦٽ وري چڪڻ يا اُٿلڻ، ستل سور وري جاڳڻ، سيٽيل يا مڙيل زخم تازا ٿي پوڻ.‘
هن سٽ ۾ شاهه لطيف فرمائي ٿو ته، محبوب جو نظارو پسندڙ جوڳيءَ کي ڪو اهڙو نشو چڙهي ويو هو ۽ اهڙو انگ اڙجي ويو هوس، جو مومل جي نالي وٺڻ سان، سندس ڇٽل ڦٽ وري چِڪي پيا يعني ستل سور جاڳي پيا، ڪا به ياد يا سار انسان کي وساريل زخم ياد ڏياري سگھي ٿي، ان مهل اهو اصطلاح ڪم ايندو آهي.

خوشي ۽ خريد وسرڻ:
هيءُ اصطلاح شاهه جي رسالي جي سُر مارئيءَ ۾ ڪتب آيل آهي، جنهن جي معنيٰ آهي: ’اٿاهه غم جي ڪري  عيد ماتم ۾ بدلجڻ، عيد جي خوشي ۽ خريداري وسري وڃڻ.‘

دل اندر دونهِيُون دُکڻ/هجڻ:
هي اصطلاح شاهه جي رسالي جي سُر سهڻيءَ ۾ ڪتب آيل آهي، جنهن جي معنيٰ آهي: ’عشق جي آڳ هجڻ، تمام گھڻو عشق هجڻ، اندر ۾ عشق جي آنڌمانڌ هئڻ، اندر ۾ محبت جا مچ ٻرڻ.‘

دَيون ڪرڻ:
هي اصطلاح شاهه جي رسالي جي سُر يمن ڪلياڻ ۾ ڪتب آيل آهي، جنهن جي معنيٰ آهي: ’تابش ڪرڻ، چمڪڻ، چمڪاٽ ڪرڻ، ٻهڪڻ، جرڪڻ، تجلو ڏيڻ، آب تاب ڏيکارڻ، چلڪڻ، روشنائي لائڻ، حشمت/ڏهڪاءُ ڏيکارڻ، تيج/دٻدٻوڏيکارڻ، شان ۽ شوڪت ظاهر ڪرڻ يا ڏيکارڻ.‘


ڌِڱَ ڌوڙ ۾ لَٽجڻ:
هي اصطلاح شاهه جي رسالي جي سُر مومل راڻي ۾ ڪتب آيل آهي، جنهن جي معنيٰ آهي: ’وڏن وڏن بهادرن جو به مري قبر ۾ داخل ٿيڻ، وڏن پهلوانن جو به مري قبر ۾ پُورجڻ، طاقت ۽ بهادريءَ جو زوال اوس اچڻ جي حقيقت.‘


ڏکندو ڏور ٿيڻ:
هي اصطلاح شاهه جي رسالي جي سُر يمن ڪلياڻ ۾ ڪتب آيل آهي؛ جنهن جي معنيٰ آهي: ’بيماري دور ڪرڻ، مرض ختم ڪرڻ، سور ختم ڪرڻ، درد دفع ڪرڻ، غم دور ڪرڻ.‘

ڏَنءُ ڏُهاڳ اچڻ:
هي اصطلاح شاهه جي رسالي جي سُر لِيلا چنيسر ۾ ڪتب آيل آهي، جنهن جي معنيٰ آهي: ’محبت کان محرومي جو ڏک، ڏهاڳ جو ڏک ملڻ، وڇوڙي جي سزا ملڻ، وڇوڙي واري باهِه لڳڻ.‘


ڏورِڻ منجھان ڏَسُ پوڻ:
هي اصطلاح شاهه جي رسالي جي سُر سسئي آبريءَ ۾ ڪتب آيل آهي، جنهن جي معنيٰ آهي: ’ڳولڻ ۽ پڇا ڪرڻ مان پَتو پوڻ.‘

راهه رد ڪرڻ:
هي اصطلاح شاهه جي رسالي جي سُرڪلياڻ ۾ ڪتب آيل آهي؛ جنهن جي معنيٰ آهي: ’رستو بند ڪرڻ، واهَه بند ڪرڻ، گمراهه ڪري ڇڏڻ، حقيقي راهه تان هٽائي ڇڏڻ.‘

رڳون رباب ٿيڻ:
هي اصطلاح شاهه جي رسالي جي سُر ڪلياڻ ۾ ڪتب آيل آهي، جنهن جي معنيٰ آهي: ’جسم جي رڳن جو رباب وانگر وڄڻ، رڳ رڳ ۾ محبوب جي يادگيري هئڻ، وحدت ۾ هڪ ٿي وڃڻ.‘

رُوحَ رُچندِيُون ڪرڻ:
هي اصطلاح شاهه جي رسالي جي سُر سامونڊيءَ ۾ ڪتب آيل آهي؛ جنهن جي معنيٰ آهي: ’رهاڻيون ڪرڻ، خوشيون ڪرڻ، روح ريجھائيندڙ رهاڻيون ڪرڻ، ريجھ رهاڻ ڪرڻ، دل گھريون ڳالھيون ڪرڻ.‘


زارِيءَ ڌاران زور نه هلڻ:
هي اصطلاح شاهه جي رسالي جي سُر ديسيءَ ۾ ڪتب آيل آهي، جنهن جي معنيٰ آهي: ’منٿ ۽ آزيءَ کان سواءِ زور نه هلڻ.‘

ساهه جو سانگو ڪرڻ:
هي اصطلاح ’شاهه جو رسالو‘ سُر سهڻيءَ ۾ ڪتب آيل آهي؛ جنهن جي معنيٰ آهي: ’ساهه جو الڪو/فڪر /هجڻ، جان جي پرواهه / ڪرڻ/هجڻ.‘

ساهه سلهاڙي ڏيڻ:
هي اصطلاح شاهه جي رسالي جي سُر ڪلياڻ ۾ ڪتب آيل آهي؛ جنهن جي معنيٰ آهي: جسم ۽ جان قربان ڪري ڇڏڻ، پنهنجو سر ساهه ڏيڻ، ساهه گھوري ڏيڻ.

سُتو ئِي سيجَ گھرڻ:
هي اصطلاح شاهه جي رسالي جي سُر آسا ۾ ڪتب آيل آهي، جنهن جي معنيٰ آهي: ’غافل هئڻ باوجود منزل جي خواهش ڪرڻ، ستي ئي سيج طلبڻ، محنت ۽ جفاڪشيءَ کان سواءِ ئي سُکُ ۽ راحت طلبڻ.‘

سڌين سيڻ نه هجڻ:
هي اصطلاح شاهه جي رسالي جي سُر کنڀات ۾ ڪتب آيل آهي؛ جنهن جي معنيٰ آهي: ’صرف سڌ يا خواهشن ڪرڻ سان محب/دوست نه ملڻ، پهه پچائڻ ۽ خام خيالي ڪرڻ سان محب نه ملندا آهن.‘


سِرُ سَٽِ ۾ ڏيڻ:
هي اصطلاح شاهه جي رسالي جي سُر ڪلياڻ ۾ ڪتب آيل آهي؛ جنهن جي معنيٰ آهي: ’سِر عيوض ۾ ڏيڻ، سر بدلي ۾ ڏيڻ، سر سودي ۾ ڏيڻ، سر سٽي ۾ ڏيڻ، سر جو سودو ڪرڻ.‘


سَڱَ سنوان ڪرڻ:
هي اصطلاح شاهه جي رسالي جي سُر سهڻيءَ ۾ ڪتب آيل آهي؛ جنهن جي معنيٰ آهي: ’دوستيءَ کي نڀائڻ، مائٽيءَ جي دعويٰ ڪرڻ، رشتو ڳنڍڻ، پنهنجي ليکي مائٽي ڳنڍڻ.‘

سنھي سئيءَ سان ساهُه سِبڻ:
هيءُ اصطلاح شاهه جي رسالي جي سُر مارئيءَ ۾ ڪتب آيل آهي، جنهن جي معنيٰ آهي: ’ٻن محبت وارين دلين جو پاڻ ۾ گڏجي ائين هڪ ٿي وڃڻ، جو ڪو به ويڇو نه رهي. پڪو پيچ پائڻ، نينهن جو ناتو نڀائڻ.‘


سون تي سيڻ مٽائڻ:
هي اصطلاح شاهه جي رسالي جي سُر مارئيءَ ۾ ڪتب آيل آهي، جنهن جي معنيٰ آهي: ’دنيا جي لالچ ۾ پنهنجا وساري پراون کي پنهنجو سمجھڻ، پرائو سک ڏسي پنهنجن کي وساري ڇڏڻ.‘

سيڄ ۾ سُڃ ڳڻائڻ:
هيءُ اصطلاح شاهه جي رسالي جي سُر مارئيءَ ۾ ڪتب آيل آهي، جنهن جي معنيٰ آهي: ’شاديءَ رات ڏاج ۾ سُڃ ڏيڻ، ڏاج ۾ غربت ۽ اڻهوند ڏيڻ، قسمت ۾ اڻهوند هئڻ.‘

سِيرَ لنگھائڻ:
هي اصطلاح شاهه جي رسالي جي سُر سهڻي ۾ ڪتب آيل آهي، جنهن جي معنيٰ آهي: ’پار پهچائڻ، مصيبت مان ٻاهر ڪڍڻ، اونهي ۽ تيز وهڪري واري پاڻيءَ مان اُڪارڻ يا پار ڪرڻ.‘

طاماعُو تارِ ڪرڻ:
هي اصطلاح شاهه جي رسالي جي ’سُر بلاول‘ جي هيٺئين بيت جي آخري سٽ ۾ آخري پد طور ڪتب آيل آهي، جنهن جي معنيٰ آهي: ’ڍائي ڇڏڻ، گھرج ختم ڪرڻ‘:


فاقو فرحت ڀانئڻ:
هي اصطلاح شاهه جي رسالي جي سُر مارئيءَ ۾ ڪتب آيل آهي، جنهن جي معنيٰ آهي: ’مسڪيني ۽ غربت جي حالت ۾ به خوش گذارڻ، پنهنجن سان بُکَ به ڍؤ برابر سمجھڻ.‘

فَضُلَ جو ڦيرو ڪرڻ:
هي اصطلاح شاهه جي رسالي جي سُر سريراڳ ۾ ڪتب آيل آهي؛ جنهن جي معنيٰ آهي: ’مهرباني ڪرڻ، ڀلائي ڪرڻ، ڪرپا ڪرڻ، عنايت ڪرڻ، نوازش ڪرڻ، ٻاجھ ڪرڻ، ڪرم ڪرڻ، ديا ڪرڻ، رحم ڪرڻ، مهر ڪرڻ، ڀال ڀلائڻ.‘

قضا جو قلم وهائڻ:
هي اصطلاح شاهه جي رسالي جي سُر سهڻيءَ ۾ ڪتب آيل آهي؛ جنهن جي معنيٰ آهي: ’قسمت ۾ لکيو هجڻ، قسمت ۾ لکي ڇڏڻ، انگ لکي ڇڏڻ، الاهي امر ٿيڻ، تقدير ۾ لکي ڇڏڻ.‘

ڪَر لهڻ:
هي اصطلاح شاهه جي رسالي جي سُر ڪلياڻ ۾ ڪتب آيل آهي؛ جنهن جي معنيٰ آهي: ’ياد ڪرڻ، خبر چار وٺڻ، خبر چار لهڻ، سار سنڀال لهڻ، سُڌ سماءُ وٺڻ، پوئواري ڪرڻ، پرگھور ڪرڻ، حال پڇڻ، خيال رکڻ ۽ گھرڻ، قرب ڏيڻ.‘

ڪَڻِ ڇڏي تُهَه ميڙڻ:
هي اصطلاح شاهه جي رسالي جي سُر ڏهر ۾ ڪتب آيل آهي، جنهن جي معنيٰ آهي: ’اَنَ جا داڻا يا ڪڻا ڇڏي، اَن جي ڪَڻن جي مٿان چڙهيل کوپا يا کَلون گڏ ڪرڻ، اصل کي ڇڏي نقل ڏي وڃڻ، حق کي ڇڏي ناحق ڏي وڃڻ.‘

کَل کانئڻ:
هي اصطلاح شاهه جي رسالي جي سُر ڪلياڻ ۾ ڪتب آيل آهي؛ جنهن جي معنيٰ آهي: ’کل کي ساڙڻ، ڏنڀ ڏيئي کل ساڙڻ، جان جلائڻ، بدن ساڙڻ.‘

گھاگھائي گھڙڻ:
هي اصطلاح شاهه جي رسالي جي سُر سهڻيءَ ۾ ڪتب آيل آهي؛ جنهن جي معنيٰ آهي: ’کلي خوش ٿي گھڙي پوڻ، ڪُڏ ڪري ڪاهي پوڻ، نچي ڪُڏي ٽپي پوڻ، بنا ڪنهن خوف خطري جي ٽپي پوڻ، لهرن کي للڪاري گھڙڻ.‘

گھران گھلِ ڪَڍڻ:
هي اصطلاح شاهه جي رسالي جي سُر بلاول ۾ ڪتب آيل آهي، جنهن جي معنيٰ آهي:’اندر مان ٻيائي ڪڍڻ، سينو صاف رکڻ،نفساني يا شيطاني خيالن جو لشڪر يا هجوم اندر مان ٻاهر ڪڍڻ.‘

گھيڙَ گھاٽَ پُڇڻ /گھاٽَ گھيڙَ پُڇڻ:
هي اصطلاح شاهه جي رسالي جي سُر سهڻيءَ ۾ ڪتب آيل آهي، جنهن جي معنيٰ آهي: ’سهولت سان دڳ ڳولڻ، لنگھه پُڇڻ، پتڻ/بندر جو پُڇڻ، درياهه ۾ گھڙڻ جو تڙ پڇڻ، گھٽ گھيڙ معلوم ڪرڻ، پتڻ پڇائڻ.‘
ڳَچَ ڳَرڻ:
هي اصطلاح شاهه جي رسالي جي سُر سامونڊيءَ ۾ ڪتب آيل آهي؛ جنهن جي معنيٰ آهي: ’هنجون هارڻ، اندر کاڄڻ، زار زار روئڻ.‘

لامَ لڳڻ:
هي اصطلاح شاهه جي رسالي جي سُر سهڻيءَ ۾ ڪتب آيل آهي؛ جنهن جي معنيٰ آهي: ’آسري لڳڻ، پناهه  پوڻ، لاري لڳڻ، اَجھو وٺڻ، پناهه وٺڻ، پاند پڪڙڻ، سهارو سمجھڻ، وسيلو اختيار ڪرڻ، سام پوڻ، پناري پوڻ.‘

لِڌو لوڙڻ:
هي اصطلاح شاهه جي رسالي جي سُر سهڻيءَ ۾ ڪتب آيل آهي؛ جنهن جي معنيٰ آهي: ’لکيو لوڙڻ، قسمت ڀوڳڻ.‘

لِکيو لوڙڻ:
هيءُ اصطلاح شاهه جي رسالي جي سُر سريراڳ ۾ ڪتب آيل آهي؛ جنهن جي معنيٰ آهي: ’قسمت ڀوڳڻ، لوح محفوظ ۾ لکيل ڀوڳڻ، تقدير جي لکئي کي لوڙڻ.‘

لنءُ/لَنئون لائِڻ:
هي اصطلاح شاهه جي رسالي جي سُر سهڻيءَ ۾ ڪتب آيل آهي؛ جنهن جي معنيٰ آهي: ’محبت ڪرڻ، عشق ڪرڻ، نينهن لائڻ، دلي قرب ڳنڍڻ.‘
لوَڻي ڦيرَ لپاٽ لڳڻ:
هيءُ اصطلاح شاهه جي رسالي جي سُر مومل راڻي ۾ ڪتب آيل آهي، جنهن جي معنيٰ آهي: ’اهڙي لپاٽ لڳڻ، جا لؤڻو ئي ڦيرائي ڇڏي، سخت سزا ملڻ ۽ سخت نقصان پهچڻ/ٿيڻ.‘

لوهه لچي وڃڻ:
هي اصطلاح شاهه جي رسالي جي سُر ڪلياڻ ۾ ڪتب آيل آهي؛ جنهن جي معنيٰ آهي:’ڏڪي وڃڻ، لرزي پوڻ، لوهه جو لرزي وڃڻ، ڪاتيءَ جو لچڪي وڃڻ، لُڏي وڃڻ.‘ اصطلاحي طور تي هن جو مطلب آهي محبوب ته ڪٺور آهي ئي، پر سندس ڪٺورتا ڏسي ڪاتي به حيرت ۾ پئجي ڪنبي وڃي ٿي.

لوئيءَ لڄ مٿي ڪرڻ:
هيءُ اصطلاح شاهه جي رسالي جي سُر مارئيءَ ۾ ڪتب آيل آهي، جنهن جي معنيٰ آهي: ’لوئيءَ جي پَتِ رکڻ، پنهنجو سيل ست رکڻ، عصمت بچائڻ، پنهنجو ڪُر نه لڄائڻ، پنهنجن جو مانُ مٿانهون ڪرڻ.‘

مانجھاندي جو ماڳ هئڻ:
هي اصطلاح شاهه جي رسالي جي سُر ڏهر ۾ ڪتب آيل آهي، جنهن جي معنيٰ آهي: ’ٿوري دير آرام ڪرڻ جو مڪان هُئڻ.‘

مڻيون مچ ۾ وجھڻ:
هيءُ اصطلاح شاهه جي رسالي جي سُر ليلا چنيسر ۾ ڪتب آيل آهي، جنهن جي معنيٰ آهي: ’دنياوي شين کي ڦٽو ڪرڻ، دنيوي عيش ڇڏڻ.‘

ميرِيائِي مانُ لَهڻ:
هي اصطلاح شاهه جي رسالي جي سُر لِيلا چنيسر ۾ ڪتب آيل آهي، جنهن جي معنيٰ آهي:’ڏوهي يا گنهگار هوندي به مانُ لهڻ يا مانائتو ٿيڻ.‘

نِهائِيُون نَڪَنِ هجڻ:
هي اصطلاح شاهه جي رسالي جي سُرموملراڻي ۾ ڪتب آيل آهي، جنهن جي معنيٰ آهي: ’گھڻا نڪ هجڻ، شرم نه هجڻ، بي لڄو هجڻ.‘


نينهن نياپي نه ٿيڻ:
هي اصطلاح شاهه جي رسالي جي سُر کنڀات ۾ ڪتب آيل آهي؛ جنهن جي معنيٰ آهي: ’(سکڻن) پيغامن سان عشق نه ٿيڻ.‘

نينهن نيش اچڻ:
هي اصطلاح ’شاهه جو رسالو‘جي سُر مومل راڻي ۾ ڪتب آيل آهي، جنهن جي معنيٰ آهي: ’عشق جا ڏنگ لڳڻ، محبت جون مهميزون چکڻ، عشق جا اڌما اچڻ، عشق جو ڀڙڪي پڌرو ٿيڻ.‘

واٽُون وِيهَه ٿيڻ/هئڻ:
هي اصطلاح شاهه جي رسالي جي سُر ديسيءَ ۾ ڪتب آيل آهي، جنهن جي معنيٰ آهي: ’گھڻيون واٽون هئڻ، بي شمار رستا هئڻ، اَڻ ڳڻيون واٽون هئڻ، منجھي پوڻ، موڙهل هجڻ.‘

واريءَ جو ڪوٽ اڏڻ:
هيءُ اصطلاح شاهه جي رسالي جي سُر ڏهر ۾ ڪتب آيل آهي، جنهن جي معنيٰ آهي: ’بي بقا ڪم ڪرڻ، بي فائدي ڳالھه بابت ڪوشش ڪرڻ، اڻٿيڻو ڪم ڪرڻ.‘

واڳوُنءَ وات وڃڻ:
هي اصطلاح شاهه جي رسالي جي سُر رامڪليءَ ۾ ڪتب آيل آهي، جنهن جي معنيٰ آهي: ’ڪنهن وڏي مصيبت ۾ پوڻ، آزار ۾ پوڻ، يا ڪنهن وڏي آپدا ۾ ڦاسڻ.‘



وائي نه ورڻ:
هي اصطلاح شاهه جي رسالي جي سُر کنڀات ۾ ڪتب آيل آهي، جنهن جي معنيٰ آهي: ’ڳالھه نه ڪري سگھڻ، ڪُڇي نه سگھڻ، ٻول نه ٻولي سگھڻ، آواز نه ڪرڻ، ڀڻڪو نه ڪرڻ، اکر نه اُڄهڻ/اڪلڻ.‘

وائي وارڻ:
هيءُ اصطلاح شاهه جي رسالي جي سُر لِيلا چنيسر ۾ ڪتب آيل آهي، جنهن جي معنيٰ آهي: ’ڳالھه ڪرڻ، هائو ڪرڻ (پرچڻ ۽ راضي ٿيڻ جي دلاسي جي)، گفتگو ڪرڻ، ويچار ڪرڻ، خيال ڪرڻ، ارادو ڏيکارڻ، مائل ٿيڻ.‘


وجود وڃائڻ:
هي اصطلاح شاهه جي رسالي جي سُر سريراڳ ۾ ڪتب آيل آهي؛ جنهن جي معنيٰ آهي: ’هستي ختم ڪرڻ، پنهنجي هستي وڃائڻ، نيستي ۾ اچڻ، من مارڻ، نفساني خواهشون فنا ڪرڻ.‘

وجود ئي وڻڪار هئڻ:
هي اصطلاح شاهه جي رسالي جي سُر سسئي آبريءَ ۾ ڪتب آيل آهي، جنهن جي معنيٰ آهي: ’سسئيءَ جي وجود ۾ ئي پُنھونءَ يعني سندس پرينءَ جو پيچرو ۽ مڪان آهي، وڻڪار واري ڀيڻي (وندر ندي جي واديءَ وارا وڻ) ۾ سندس وجود ضم ٿي ڄڻ هڪ ٿي ويو آهي. اندر سين اورڻ، منجھ ڳولڻ.‘

وڃڻ جون وايون ڪرڻ:
هي اصطلاح شاهه جي رسالي جي سُر سامونڊيءَ ۾ ڪتب آيل آهي؛ جنهن جي معنيٰ آهي: ’ڳالھيون ڪرڻ، پچارون ڪرڻ، صلاحون ڪرڻ، سانڀاهو ڪرڻ.‘


وَرقُ وَرِي وڃڻ:
هي اصطلاح شاهه جي رسالي جي سُر لِيلا چنيسر ۾ ڪتب آيل آهي، جنهن جي معنيٰ آهي: ’لوح محفوظ (قسمت) جي ڪتاب جو ورق وري وڃڻ، ٿيڻو ٿِي وڃڻ، قسمت ۾ لکجي وڃڻ، ڀاڳ ڦِٽي وڃڻ.‘

وِرهه وٽڻ:
هي اصطلاح شاهه جي رسالي جي سُر ڪلياڻ ۾ ڪتب آيل آهي؛ جنهن جي معنيٰ آهي: ’درد ۽ محبت ورهائڻ، محبت ۽ درد ٻين کي سڻائڻ، وڇوڙي ۾ محبت وارو درد ۽ فراق بيان ڪرڻ، برهه ونڊڻ، عشق ونڊڻ يا پرائڻ، محبت ونڊڻ، حال اورڻ.‘

وَکَرُ وِهَائِڻُ:
هي اصطلاح شاهه جي رسالي جي سُر سِرِيراڳ ۾ ڪتب آيل آهي؛ جنهن جي معنيٰ آهي: ’سودو/واپار ڪرڻ، ڳنھڻ، ڪا شيءِ ڳنھڻ، وَٿُ خريد فروخت ڪرڻ، وڻج واپار ڪرڻ.‘

وِڻِواندُ وڃڻ/وِڻِواندُ ٿي وڃڻ:
هي اصطلاح شاهه جي رسالي جي سُر لِيلا چنيسر ۾ ڪتب آيل آهي، جنهن جي معنيٰ آهي: ’ مهڻي هاب ٿيڻ، گلارو ٿيڻ، خوار خراب ٿيڻ.‘

وِههُ پَسي وِهسَڻ:
هي اصطلاح شاهه جي رسالي جي سُر ڪلياڻ ۾ ڪتب آيل آهي؛ جنهن جي معنيٰ آهي:’زهر ڏسي خوش ٿيڻ، جشن ڪرڻ، ٽڙڻ.‘

وِيءُ وِهائڻ:
هي اصطلاح شاهه جي رسالي جي سُر ڪلياڻ ۾ ڪتب آيل آهي؛ جنهن جي معنيٰ آهي: ’عادت ٺاهي ڇڏڻ، دستور العمل ڪرڻ يا بنائڻ، وڻج واپار يا سودو ڪرڻ، سوداگري ڪرڻ.‘

وِيرو تارِ وسڻ:
هي اصطلاح شاهه جي رسالي جي سُر سامونڊيءَ ۾ ڪتب آيل آهي؛ جنهن جي معنيٰ آهي: ’هميشه هنجون هارڻ، هر وقت وسڻ.‘

هائِيءَ هڻڻ/هائِيءَ ۾ هڻڻ:
هي اصطلاح شاهه جي رسالي جي سُر لِيلا چنيسر ۾ ڪتب آيل آهي، جنهن جي معنيٰ آهي: ’وڏي باهه ۾ وجھڻ، تياڳ ڏيڻ، کَڏ ۾ وجھڻ، ترڪ ڪرڻ، دوزخ ۾ وجھڻ.‘

هِنيون جھڄڻ:
هي اصطلاح شاهه جي رسالي جي سُر سهڻيءَ ۾ ڪتب آيل آهي، جنهن جي معنيٰ آهي: ’دل ڀرجي اچڻ، ڳچ ڳري پوڻ، غم کان اندر جو اندر ۾ ڳرڻ، ڳوڙها ڳاڙڻ، هنجون هارڻ، روئڻ، وِجھلڻ.‘

 
  
 

شاهه لطيف جو فڪر ۽ فلسفو

شاهه لطيف جي فڪر ۽ فلسفي جو تاريخي پسمنظر:
سومرن ۽ سمن جي مقامي حڪومتن جي دؤر ختم ٿيڻ ۽ ارغون ترخان دؤر شروع ٿيڻ کان پوءِ ڏهين صدي هجري
(1529ع) سنڌ لاءِ هر لحاظ کان هاڃيڪار صدي هئي، جنهن کان پوءِ اڍائي سؤ ورهين تائين سنڌ غلاميءَ جي زنجيرن ۾ جڪڙي رهي. سنڌي عوام جي ذهن، فڪر، حوصلن ۽ همت کي ايترو ته ڇيهو رسايو ويو، جو ان جا اثر اڄ تائين مختلف صورتن ۾ سندن مزاج ۽ طبيعت ۾ ڏسڻ ۾ اچن ٿا.
سن 1555ع ۾ شاهه حسن ارغون جي آمراڻي حڪومت سندس موت سان ختم ٿي ۽ پوءِ ترخان سنڌ جا حاڪم ٿيا. انهن ئي ڏينهن ۾ سنڌ کي ڀاڱن ۾ ورهايو ويو. ٺٽي ۾ عيسيٰ ترخان ۽ بکر ۾ سلطان محمود جي حڪومت قائم ٿي.
سن 1592ع ۾ هندوستان جي مغل بادشاهه جلال الدين محمد اڪبر، سنڌ جي ترخان حاڪم مرزا جاني بيگ کي شڪست ڏيئي، سنڌ کي مغل سلطنت سان ڳنڍي ڇڏيو.
30 جولائي 1658ع ۾ مغل بادشاهه اورنگزيب عالمگير هندستان جون واڳون سنڀاليون. اورنگزيب مذهبي حوالي کان بنياد پرست ۽ انتهاپسند حڪمران هو. هُن جي پنهنجي وڏي ڀاءُ داراشڪوه سان اِن ڪري ويڙهه ٿي جو دارا نرم مزاج ۽ وحدت الوجود جي مسلڪ سان لاڳاپيل صوفي هو.
ڊاڪٽر تنوير عباسيءَ پنهنجي ڪتاب، ’شاهه لطيف جي شاعري‘۾ لکي ٿو ته: ”شاهه لطيف جي ڄمڻ کان 11 سال اڳ اڻ ورهايل هندستان جي مستقبل جي ڪيترين ئي صدين جي باري ۾ فيصلو ڪندڙ جنگ ٿي، جنهن ۾ دارا شڪوه شهيد ٿيو. اُها جنگ ’راسخ العقيده‘ ۽ ظاهر پسند اورنگزيب ۽ وحدت الوجود جي مڃيندڙ دارا شڪوه جي وچ ۾ لڳي. اُها جنگ شيخ اڪبر محي الدين ابن العربيءَ ۽ امام رباني مجدد الف ثانيءَ جي فلسفن جي وچ ۾ ٽڪر هئي.“(عباسي، 1989ع، ص: 252) جڏهن زنجيرن ۾ جڪڙيل داراشڪوه دهليءَ جي گھٽين مان لنگھي رهيو هو، تڏهن شهر واسين گھرن جي ڇتين تان مٿس گلن جي ورکا پئي ڪئي. دارا جي اهڙي عظمت ڏسي اورنگزيب بدحواس ٿي ويو ۽ هُن صوفي دارا شڪوه کي گرفتاريءَ جي ٻئي ڏينهن 1659ع ۾ قتل ڪرائي ڇڏيو، ان کان پوءِ اقتدار جي جنون جي گھوڙي تي سوار اورنگزيب، صوفي درويش سرمد کي پنهنجي ڏاڍ جو نشانو بڻايو، ڇاڪاڻ جو شهيد سرمد، اورنگزيبي ملائيت جي خلاف دارا جو ساٿي ۽ سگھه بڻيل هو. دارا جي شهادت کان پوءِ عوام جون اميدون سرمد ۾ هيون. سرمد جي نعره مستانه ’اناالحق‘ جو پڙاڏو سڄي هندستان ۾ پکڙجڻ لڳو، نيٺ اورنگزيب 1662ع ۾ دهليءَ جي جامع مسجد اڳيان سرمد کي به شهيد ڪرايو.
سرمد جي شهادت مغل حاڪميت جي مذهبي انتهاپسند بنيادن کي لوڏي ڇڏيو ۽ عوامي سطح تي مغلن لاءِ نفرت ۽ ڪاوڙ پيدا ٿي. ان سرمدي آواز جي پڙاڏن لاءِ شاهه لطيف منصوري مام جو نعرو هڻي، هيئن چيو آهي:



شاهه لطيف جي فڪري وسعت:
شاهه لطيف جي فڪر جي وسعت جو اُهو ڪمالُ آهي جو، ان ۾ سنڌي سماج جا سڀ بنيادي جزا بحث هيٺ آيل آهن. سنڌي سماج هزارين سالن کان مذهبي بنيادپرستيءَ کان پاسيرو رهيو آهي، جنهن جي ڀرپور عڪاسي شاهه لطيف جي بيتن ۾ ڏسڻ ۾ اچي ٿي.
شاهه لطيف، ’تَرڪ‘ بجاءِ ’طلب‘ جو طالب آهي، ڇاڪاڻ ته تَرڪ انساني سماج جي منفي لاڙن جو مظهر آهي، جڏهن ته طلب ۾ تجسس، جُستجو، تڙپ ۽ مسلسل عمل جو جذبو رهي ٿو. شاهه لطيف جي فڪر جا محرڪ، طلب، تڙپ ۽ درد رهيا آهن، انهن ڪيفيتن کان سواءِ منزل ملڻ مشڪل آهي.
ان کان علاوه ٻوليءَ تي ڪامل دسترس، سندس فڪر کي بنا رنڊڪ پيش ڪرڻ ۾ مددگار ثابت رهي آهي. اها سندس فني مهارت آهي، جو ٻه ٽي نڪتا هڪ بيت ۾ اهڙي ريت پيش ڪري ٿو، جو فڪر جي تسلسل ۾ ڪا به رنڊڪ محسوس نه ٿي ٿئي.
شاهه لطيف جي دؤر ۾ جيڪي روايتون هلندڙ هيون، جن کي عام ماڻھن مڃيو ٿي، انهن کي تمثيل بنائي پنهنجي ڳالهه ڪندو رهيو آهي، اهو سندس فڪر جو ڪمال آهي ته مسلمانن، هندن توڙي آزاد سوچ وارن کي پنهنجي مطلب جا موتي سندس شاعريءَ ۾ ملن ٿا.
 اسلامي شريعت جا پيروڪار سمجھن ٿا ته شاهه لطيف جو هر هڪ سُر قرآن، حديث، فقهه جي تشريح آهي ۽ هر بيت ۾ الاهي عشق ۽ خداشناسيءَ جو سبق سمايل آهي.

حقيقت اِها آهي ته شاهه لطيف، مذهب، نسل  ۽ سرحدن کان بالاتر ٿي، جانب جي جمال جا جلوا، ڪائنات جي جوڙجڪ جا پراسرار رازَ ۽ انساني فطرت جا انيڪ رنگ پلٽيا آهن، جيڪي علامتن، تشبيهن، تمثيلن، استعارن ۽ ٻين شعري صنعتن جي ريشمي تاڪين ۾ ويڙهيل آهن، تنهن ڪري انهن ۾ فڪر جي لحاظ کان وسعت جو پيدا ٿيڻ لازمي امر آهي، ۽ اهڙي ئي عظيم شاعري سماج جي متضاد تهن ۽ طبقن جي هڪجهڙي سماجي ۽ روحاني نمائندگي ڪرڻ جي سگھه رکي ٿي. اِهو ئي سبب آهي جو شاهه لطيف جي شاعريءَ جو محور ۽ مرڪز جيتوڻيڪ ’همه اوست‘ جو فڪر آهي، پر گڏوگڏ سندس شاعريءَ تي هندومت، ويدانت، ٻڌمت، جين مت، جوڳي پنٿ ۽ ڀڳتي تحريڪن جو پڻ اثر آهي. پر اِها ڳالهه بنيادي اهميت جي حامل آهي ته، شاهه لطيف جي شاعريءَ ۾ ڪٿي به، نه فقط هندومت نه ئي ڪنهن به ٻئي مذهب جي بنيادي عقيدن بابت رد ڏنل آهي، ان وسيع نظريءَ مان اِها ڳالهه ثابت ٿئي ٿي ته شاهه لطيف پنهنجي شعور ۽ فڪر ۾ نهايت واضح ۽ انسانيت جي اعليٰ آدرشن جو پرچارڪ هو. هن هر مذهب ۽ متي جي فڪر مان اُهي نُڪتا بيان ڪيا آهن، جيڪي سندس فڪر ۽ شعور سان هم آهنگ هئا. جيتوڻيڪ هر مذهب جا روايتي پروهت سڀني ڌرمن ۽ مذهبن ۾ ويڇا وڌائن ٿا، پر هر مذهب جا روشن ضمير ڏاها سمورن تضادن کي ’هيڪڙائيءَ‘ جو مظهر سمجھن ٿا.
ويدانت، ٻڌمت، جين مت ۽ ڀڳتي تحريڪن جي ڏاهن جي تعليم پڙهجي ٿي ته اُهي پڻ ’هيڪڙائي‘ جي ڳالهه ڪندي نظر اچن ٿا، اِهو ئي ڪارڻ آهي جو شاهه لطيف جي شاعريءَ تي اسلام جي توحيد جي فلسفي سان گڏ اُنهن مختلف مذهبي فلسفن جو مثبت اثر پڻ پيو آهي، پر اُن کي واضح طور سمجھڻ لاءِ انهن مذهبن جي تاريخي ارتقا ۽ عقيدن کي ڄاڻڻ ضروري آهي.

شاهه لطيف جي ڪلام ۾ توحيد جو تصور:
شاهه لطيف جو جنم مذهبي ۽ صوفي گھراڻي ۾ ٿيو. سندس والد سيد حبيب الله شاهه، قادري طريقي جو صوفي ۽ عالم هو ۽ سندس پيري مريديءَ جو سلسلو پڻ هلندڙ هو.
شاهه لطيف جي تعليم ۽ تربيت اسلامي اصولن موجب ٿي. پاڻ روزي ۽ نماز جو پابند هو ۽ اسلامي شريعت تي ڪاربند هو.
شريعت ۾ ’توحيد‘ کي بنيادي اهميت حاصل آهي. اسلام جي پنجن رڪنن مان توحيد پهريون رڪن آهي، جنهن ۾ خدا ۽ سندس وحدانيت جو زبان سان اقرار ۽ قلب سان تصديق ڪئي وڃي ٿي.
شاهه لطيف جي رسالي جو پهريون سُر ’ڪلياڻ‘ آهي، جنهن ۾ اسلام جي اهم ۽ بنيادي قدرن توحيد ۽ رسالت جي اپٽار ڪئي وئي آهي. ان لحاظ کان شاهه جي رسالي ۾ سُر ’ڪلياڻ‘ کي ’حمد‘ جي حيثيت حاصل آهي.

دين اسلام ۽ شاهه لطيف جو فڪر:
اسلامي انسائيڪلوپيڊيا موجب اسلام ’سلمه‘ لفظ مان نڪتل آهي، جنهن جي معنيٰ اطاعت، ظاهري ۽ باطني آفتن کان سلامتي آهي.
اسلام، رب تعاليٰ جي حاڪميت جي بنياد تي حياتيءَ جو مڪمل سرشتو پيش ڪري ٿو، ان لحاظ کان ڌڻيءَ جي قانون جي اڳيان جھڪڻ ۽ اُن جي پيروي ڪرڻ جو نالو ئي اسلام آهي.
اسلام جي فلسفي موجب هيءَ ڪائنات هڪ منظم سلطنت آهي، جنهن کي الله سائينءَ پنهنجي حڪمت ۽ امر سان جوڙيو آهي. شاهه لطيف جي فڪر جو بنياد اسلامي نظريو رهيو آهي، سندس شاعريءَ ۾ توحيد ۽ رسالت بابت گهرا خيال ملن ٿا، خاص ڪري سُر ڪلياڻ ۾ رب تعاليٰ جي وحدانيت جوسهڻو اظهار آهي:

تصوف جو فلسفو:
تصوف مطابق هيءَ ڪائنات صفتن جي حوالي کان هڪ اهڙو مانڊاڻ آهي، جنهن کي ٻن رُخن: خالق ۽ مخلوق يا باطن ۽ ظاهر ۾ پسي سگھجي ٿو، پر پنهنجي جوهر جي لحاظ کان ان ۾ڪابه صفت موجود نه آهي، ۽ نه وري اُن تي ڪو نالو رکي سگھجي ٿو ۽ نه ان کي سمجھي يا سمجھائي سگھجي ٿو، پر جڏهن اهو مادي صورت اختيار ڪري ٿو ته ان کي نالو ڏئي سگھجي ٿو. هنن سمورن نالن ۽ صفتن کي گڏي اسان ان کي ’مشاهداتي ڪائنات‘ سڏيون ٿا، جيڪو حقيقت جو ظاهري روپ آهي، يعني ’مشاهداتي ڪثرت‘، ’ازلي حُسن‘ جو پرتوو آهي. ان جي حقيقت ۽ صفتون هڪ آهن، پر اسان جي تصور ۾ جدا جدا صورتون اختيار ڪن ٿيون. جيئن شاهه لطيف فرمائي ٿو:

(بلوچ، نبي بخش خان، ڊاڪٽر، (2013ع)، ’شاهه جو رسالو-شاهه جو ڪلام‘، جلد پهريون، سُر ڪلياڻ، داستان پهريون، بيت 18، ص: 9)
انسان هڪ ننڍي ۾ ننڍو وجود آهي، جنهن ۾ الاهي صفتن غير مڪمل ۽ بنهه ننڍي صورت ۾ ظهور ڪيو آهي. الله تعاليٰ ازلي ۽ ابدي حسن آهي، ۽ حسن جي فطرت پاڻ کي ظاهر ڪرڻ آهي، ۽ حسن جي خواهش هوندي آهي ته ڪو ان سان محبت ڪري، ان ڪري صوفي محبت کي ’وسيلو‘ بڻائي الله تعاليٰ سان وصال يا ميلاپ جي جستجو ڪن ٿا.
پنهنجي حقيقت (ماهيت) جي لحاظ کان تصوف ان شوق ۽ خواهش جو نالو آهي، جيڪا هڪ صوفيءَ جي دل ۽ دماغ ۾ خدا سان ملڻ لاءِ ايڏي شدت سان موجزن هوندي آهي، جو سندس عقلي ۽ جذباتي زندگيءَ تي حاوي ٿي ويندي آهي. صوفيءَ جي اهڙي روحاني رويي جو لازمي نتيجو اهو نڪرندو آهي ته هو خدا کي پنهنجي حياتيءَ جو مقصد بڻائي ڇڏي ٿو. تصوف جي هر زاويي جي هر نُڪتي ۾ رب تعاليٰ سان قربت ۽ ديدار جي تڙپ سمايل هوندي آهي. صوفي عارفن جو ڪامل يقين آهي ته قلب جي پاڪائي حاصل ڪرڻ سان انسان ڪائنات جي خالق سان وصال ڪري سگھي ٿو ۽ هيءَ پاڪيزگي دنيوي شين کان بيزاريءَ سان حاصل ٿي سگھي ٿي.
حقيقت اِها آهي ته هر شيءِ ۽ هر سالڪ پنهنجي اهليت، صلاحيت، وزن ۽ مقدار مطابق مڪمل ٿيڻ جي ڪوشش ڪري ٿو. هن ڪوشش ۽ جستجوءَ جو ٻيو نالو محبت يا عشق آهي، ۽ معنويت جي لحاظ کان تصوف ۽ عشق هم معنيٰ لفظ آهن، ڇاڪاڻ ته صوفي پنهنجي جوهر ۾ عاشق هوندو 
(شاهواڻي، غلام محمد، (2005ع)، ’شاهه جو رسالو‘، سُر ڪلياڻ، داستان 2، بيت 6، ص: 72)
صوفيءَ جي منزل جي حاصلات شاهه لطيف جي نظر ۾ بيحد اوکي آهي، سندس نظريو هن ريت آهي:
(شاهواڻي، غلام محمد، (2005ع)، ’شاهه جو رسالو‘، سُر يمن ڪلياڻ، داستان 5، بيت 7، ص: 107)


شاهه لطيف جي شاعريءَ ۾ ويدانتي فلسفي جا اهڃاڻ:
شاهه لطيف، انسانيت جو ترجمان شاعر آهي، جنهن انساني حيات، سماجي ۽ مذهبي ڪاروهنوار جو بيحد گھرائيءَ سان مشاهدو ماڻي، انساني فطرت جي جذبن ۽ احساسن جو اظهار ڪيو آهي. شاهه لطيف پنهنجي ڪلام ۾ انسانذات جي ڀلائي ۽ سجاڳيءَ جو جيڪو سڀاويڪ سنيهو ڏنو آهي، اُن مان ڪنهن به متڀيد کان مٿاهين روحاني دنيا جي اڏاوت جي خواهش جنم وٺي ٿي.
شاهه لطيف، مسلمان ۽ روشن ضمير صوفيءَ جي ساک ڀريندي ڪنهن به مذهب، دين ڌرم بابت ڪنهن به ريت منفي نُڪتو نٿو اُڀاري، نه وري پنهنجي مذهب بابت هٺ ۽ وڏائيءَ جو اظهار ٿو ڪري. ويتر هو اِن ڳالهه ۽ رويي جو قائل آهي ته جيڪو انسان جنهن به مذهب ۽ مسلڪ جو مڃيندڙ آهي، اُهو اُن تي پنهنجو پورو يقين ۽ ڀروسو قائم رکي، ڪنهن به طرح شڪ گمان ۾ نه پوي ۽ نه وري منافقاڻي رَوش اختيار ڪري.
شاهه لطيف جڏهن مسلمان معاشري ۾ دين جي بنيادي جوهر ’ڪامل يقين‘ جي اڻهوند پسي ٿو ته جرئت سان مسلمانن کي تنبيهه ڪندي، کين اهڙي مذهبي روش تي هلڻ کان روڪي ٿو:


رسالي جي سُرن جو احوال:
سُر، سنگيت جي اُها مالا آهي، جنهن ۾ مٺڙن ۽ مڌُر آوازن جا موتي پويل هوندا آهن. سُرن جو لاڳاپو، انسان جي احساسن، جذبن ۽ امنگن سان هوندو آهي. وقت گذرڻ سان گڏوگڏ، سنگيت جي سُرن ۾ تبديليون اينديون رهيون آهن. سُرن ۾ تبديليءَ جي ان عمل جي ڪري سنگيت جي دائري ۾ پڻ وسعت ايندي رهي آهي. هندوستاني موسيقيءَ ۾، امير خسرو اُهو پهريون شخص هو، جنهن مڪاني موسيقيءَ ۾، نظري ۽ عملي انقلاب آندو. امير خسرو، عربي ۽ ايراني موسيقيءَ جي سرشتي ۽ ديسي هندوستاني موسيقيءَ جي روايت کي پاڻ ۾ گڏي، نه رڳو نظرياتي ڀڃ  گهڙ ڪئي، پر نون سُرن جو عملي مظاهرو به ڪيو، جنهن ڪري هندوستاني راڳ، مندرن ۽ مذهبي رسمن رواجن مان نڪري، هڪ نئون روپ اختيار ڪيو. موسيقيءَ جي ٻين روايتن کي هڪ ئي قالب ۾ ڳنڍڻ، امير خسروءَ جو وڏو ڪارنامو آهي.
اهڙيءَ طرح شاهه لطيف  پڻ، سنڌ ۾، سنڌي موسيقيءَ ۾ انقلاب آندو. شاهه لطيف ، امير خسروءَ کان چار سؤ سال کن پوءِ ساماڻو. پاڻ، امير خسروءَ وانگر نه رڳو شاعر هو، پر هندوستاني موسيقيءَ جي سُرن جو پڻ وڏو ڄاڻو هو، جنهن جو مثال سندس ڪلام، ’شاهه جو رسالو‘ آهي، جيڪو ٽيهن سُرن تي ٻڌل آهي.
شاهه لطيف، جڏهن پنهنجي ڪنهن سُر کي هڪ خاص نالي سان سڏي ٿو ته، اِهو اتفاقي امر ناهي، نه ڪو ڪنهن گَويي جي صلاح مصلحت جي ڪري ايئن ٿيو آهي، بلڪ ڪلام جو سٽاءُ، اُن سُر (راڳ-راڳڻي) ۾ موزون هجڻ جي ثابتي ڏئي ٿو. اهڙيءَ طرح، رسالي ۾ موجود سُرن تي هڪ نظر وجهبي ته، معلوم ٿيندو ته هر سُر ڪنهن نه ڪنهن راڳ يا راڳڻيءَ تي آڌاريل آهي، جيڪو ڪنهن فني قاعدي ۽ قانون موجب ڳايو وڃي ٿو. جھڙيءَ طرح سُرن لاءِ راڳ ۽ راڳڻين جي چونڊ ٿيل آهي، اهڙو مثال ننڍي کنڊ جي ڪنهن به صوفي شاعر وٽ نٿو ملي، سواءِ شاهه عنات رضويءَ جي. شاهه عنات رضوي اُهو پهريون سنڌي شاعر هو، جنهن پنهنجي ڪلام لاءِ سُرن کي ترتيب ڏني ۽ اُن جي ڳائڻ لاءِ راڳ ۽ راڳڻين جي چونڊ ڪئي، جنهن ۾ جملي ٻاويهه سُر آهن، جن مان سورهن سُر ڪلاسيڪي موسيقيءَ تي آڌاريل آهن، جيڪي هن ريت آهن:
1. ڪلياڻ، 2. جمن (يمن)، 3. کنڀات، 4. سري راڳ،  5. رامڪلي، 6. پرڀات، 7. ڌَنَاسِري، 8. جَيتِ سِري،
9. پورب(پوربي)، 10. آسا، 11. بلاول، 12. ديسي، 13. سورٺ، 14. سارنگ، 15. توڏي (ٽوڙي) ۽ 16. ڪاموڏ، (ڪامود).
شاهه عنات رضويءَ کان اڳ، سنڌ جا جيڪي به ڪلاسيڪل شاعر ٿي گذريا آهن، يا لوڪ ادب جي شاعريءَ ۾ ڪٿي به اهڙيءَ طرح سان ڪلام لاءِ سُرن جي ترتيب نٿي ملي، پر اهڙا بيت ضرور ملن ٿا، جن ۾ سُرن جا اُهڃاڻ موجود آهن، جيڪي اُن وقت جي رائج موسيقيءَ جي ڪن خاص آلاپن ۾، نه رڳو عام رس رهاڻ ۾ ڳائبا هئا، پر سماع جي محفلن جو پڻ سينگار بڻيا.
شاهه عنات رضويءَ کان پوءِ، سنڌي شاعريءَ جي تاريخ ۾ پهريون شاعر شاهه لطيف  هو، جنهن جو ڪلام سُر وار ترتيب ڏنل آهي، ۽ ايئن ٿو محسوس ٿئي ته، شاهه لطيف ، رسالي جي سُرن ۾ نه رڳو فني اپٽار ڪئي آهي، پر ننڍي کنڊ جي سنگيت جي تاريخ کي سمائي، راڳ جي صحيح ماهيت کي پنهنجي ڪلام ۾ قائم ڪيل سُرن ۾ جاءِ ڏني آهي، جن ۾ اُن وقت جا ڪيترائي مروج راڳ ملن ٿا. اهڙيءَ طرح، شاهه لطيف  جي رسالي جا اِهي ’ٽيهه سُر‘ سنڌي سنگيت جي قديم راڳ، سنڌ ۽ هند جي گڏيل راڳ، عرب – ايراني، ۽ مقامي راڳن جي روپ تي بيٺل آهن. شاهه لطيف  جي رسالي ۾ موجود سُرن جي اهم خاصيت اِها آهي ته، انهن سُرن جا اڪثر نالا معنيٰ مطابق آهن، ۽ ڪي وري ڪنهن مخصوص قصي سان واسطو رکن ٿا. ڪن سُرن جا نالا راڳ سنگيت جي مناسبت سان آهن، جن ۾ سترهن سُر مارڳ راڳ ۽ راڳڻين تي ۽ تيرهن سُر ديسي راڳ ۽ راڳڻين ۾ ڳايا وڃن ٿا.(تفصيل لاءِ ڏسو عنوان: ’شاهه لطيف راڳ جي هڪ نئين تحريڪ‘، ص: 5)
رسالي جا سُر، نه رڳو مقامي موسيقيءَ تي آڌاريل آهن، پر ’هندوستاني راڳ مالا‘ جي سلسلي جو پڻ املهه خزانو آهن. هندوستاني ڪلاسيڪي موسيقيءَ ۾ بنيادي ڇهه راڳ آهن، جن کي ’مول‘ راڳ سڏيو وڃي ٿو، جن ۾ ڀيرون، مالڪونس/مالڪوس، ميگهه، ديپڪ، سِري ۽ هِنڊولِ آهن. باقي ٻين راڳن کي هندو عقيدن مطابق، ديوتائن جي پٽن، ڌيئرن ۽ زالن جي نالي پويان، راڳ ۽ راڳڻين ۾ ورڇيو ويو آهي يعني فلاڻو راڳ، فلاڻي ديوتا جو پُٽ آهي، ۽ فلاڻي راڳڻي، فلاڻي ديوتا جي زال يا ڌيءَ آهي. ايتري قدر جو راڳن کي، ديوتائن ۽ راڳڻين کي سندن زالن، ڌيئرن ۽ پُٽن جا نالا ڏيئي، انهن جون شڪليون، شبيهون جوڙيون ويون آهن. اهڙيءَ طرح، رسالي جي سُرن ۾ هڪ سُر ’مول‘ راڳ جي حيثيت رکي ٿو، ته ٻيا سُر، ’مول‘ راڳن جي پٽن، ڌيئرن، ڀائٽين جي نالن تي آڌاريل آهن، جنهن جو مختصر بيان هيٺ ڏجي ٿو ته جيئن پڙهندڙن آڏو اِهو واضح ٿئي ته، شاهه لطيف  جي رسالي ۾ ڪهڙو سُر، ’مول‘ راڳ آهي، ۽ ڪهڙا سُر ٻين راڳن ۽ راڳڻين تي آڌاريل آهي.

راڳ ڀَيرُون:
ڀيرون راڳ جي راڳڻين جا نالا: بَيرَاڙِي، مَڌُمَادِ، ڀَيروي، سِنڌِوِي، بنگال.
ڀيرون راڳ جي پُٽن جا نالا: هُرِڪا، رُتِڪا، پُورِياڌَن، مَاڌُو، سُوهَا، پنيا، مَڌَمُ، پَنجُم.
ڀيرون راڳ جي ڀائيٽن جا نالا: سَوهَو، بِلاَولي (سُربلاول)، گَوجِري، مِيرِدِي، ڪَنِهَياري، پَٽِ مَڃِري، سَورَٺِ.
ڀيرون راڳ جي ڌيئرن جانالا: لَلِتِ، بِڀَاسُ، رَامِڪَلِي.

راڳ مالڪونس:
مَالِڪَونس راڳ جي راڳڻين جا نالا: گُنڪَلِي، ٽوڙِي، گَنوُرِي، ڪَوڪِبَا، کَنڀَاوَتِي.
مَالِڪَونس راڳ جي پُٽن جا نالا: مَارِوَا، يَدِ هَنِس، مَيوَاڙِ، پَريل، چَندِرِڪ مَلاَئي.
مالڪونس راڳ جي ڀائٽين جا نالا: ڌناسِري، مَالَسِري، جِيتَ سِري، دُرگا، سُگهِرَائي، گَنڌارِ، ڀِيم پِلاسِ، ڪَامَودِي.
مالڪونس راڳ جي ڌيئرن جانالا: مَالِگُيورَا، دَهجِنِي، گَورِمِي، دَيَاجِن، سِيَامِ، گُنؤرِي، گَوجَرِي، کَنڌَاوَتِي.

راڳ هنڊول:
هنڊول راڳ جي راڳڻين جا نالا: بِلاول، لَلِتِ، دَيوِسَاکِ، رَامِڪَلي، پَٽِ مَڃِرِي.
هنڊول راڳ جي پٽن جا نالا: مَنگل، سَوَڀا، اَنَندِ، ٽبُودِ، پَرِدَهنِ، گَؤرَا، بِڀَامِس، چَندِر بَندِ.
هنڊُول راڳ جي ڀائٽين جا نالا: لِيلَاوَتِي، ڪَيرِوِي، چَيتِي، پَارِوَتِي، پوُرِبِي، تَروُنِ، دَيوَگِرِي، سَرِسُوتِي.
هِنڊول راڳ جي ڌيئرن جا نالا: بَسَنتُ، پَنجَمِ، پُورِڀِي، پَرِچُ.

راڳ دِيپَڪُ:
راڳ ديپڪ جي راڳڻين جا نالا: ڪاموڏ، ديسي، ڪَانِرَو، ڪيڏارو، نَٽِ نارائڻ.
ديپڪ جي پٽن جا نالا: ڪَنُتَلِ، ڪُمَل، گُنگُ، چَنَبَڪِ، هَمال، ڪُنِسَيا، رَامُ، لَهَلِ.
ديپڪ راڳ جي ڀائٽين جا نالا: مَنگل گَوجَرِي، جَيجيوَنِتي، مَالَ گَوجِرِي، ڀوَپَالِي، مَنَوهَرِي، اَيرِي، هَمِير.
ديپڪ راڳ جي ڌيئرن جا نالا: سَڌانَٿِ، ڪَلِياڻ، ڪيَدارِ، پوُرِيَا، بَرِوَو.

سِرِي راڳ:
سري راڳ جي راڳڻين جا نالا: بَسِنَتِ، مَالَسِري، آساوَرِي، مَارِوَا، ڌَنَاسِرِي.
سري راڳ جي پُٽن جا نالا: سِنڌُو، مَالَو، گُوندِگُن، سَاگرِ، کُنبَا، گَنِبيرِ، سَکَرِ، ڀَاڳِڙَا.
سري راڳ جي ڀائٽين جا نالا: مَجِنِيا، دَيمانِجي، کَنبا، سُهڻي، سَرُوڪِيم، سِرِي گَويا، سَدَا سَتِي.
سري راڳ جي ڌيئرن جا نالا: گُنؤرِي، ڪَوڪِبا، ڌَناسِري، مَالَسِري، هِيري.

راڳ مَيگهِه:
راڳ ميگهه جي راڳڻين جا نالا: ڀوپالِي، مَلارِ، گَوجِري، ٽَنڪِ، دَيسڪار.
مَيگهِه راڳ جي پُٽن جا نالا: سَارَنگِ، نَارَائِڻ، ڪَلِياڻ، گَنڌار، شاهانا، جَالَندُها، سُگَرِ اَڀرَنِ، گَجِندَر.
مِيگَهه راڳ جي ڀائٽين جانالا: گهَڙِ نَاٽِ، گَادِوِي، گَدَمِ نَاٽِ، مَانِجھ، پَرِجِ، نَٽِ مَڃِرِي، سَڌَانَٿِ.
ميگهه راڳ جي ڌيئرن جا نالا: مَلارِ، ڪاموَڏَ، گَونڊِ، مَاندِينا، گُنگرِي، ڀَٽِ مَڃِري، گُنُڪَلي.
رسالي جا سمورا سُر، راڳ ۽ راڳڻين وارين خوبين سان سينگاريل آهن ۽ هر سُر جي ڳائڻ لاءِ وقت طئي ٿيل آهي، جيئن اُن کي مقرر وقت تي ڳائي، روحاني سڪون حاصل ڪجي. سُرن جي شاعراڻين خاصيتن جو اڀياس ڪجي ته، ڪلام جي سِٽ سِٽ ۽ لفظ لفظ جو واسطو سنگيت سان سلهاڙيل آهي. ايئن چوڻ ۾ ڪوبه وڌاءُ نه ٿيندو ته، شاهه لطيف  جي شاعريءَ ۾ موسيقيءَ جو جيڪو عنصر آهي، اُهو هڪ پاسي ڳائڻي جي مدد کان سواءِ ظاهر ٿيو پوي ٿو، يعني ان شعر کي، سُر ۾ ڳائڻ کان سواءِ ئي رڳو وڏي آواز سان تحت اللفظ پڙهجي ته مڌرتا ۽ ترنم جو احساس ٿئي ٿو، ڇاڪاڻ ته ڪلام جي ٻولن ۽ انهن جي لفظن جي جڙت ۾، لفظن جي بيهڪ، لاهن چاڙهن ۽ انهن جي لفظن جي اعرابن ۾، اِهي سڀ ڳالهيون گڏجي، شاعريءَ جي موسيقي پيدا ڪن ٿيون ته ٻئي پاسي، ڪلام جي معنيٰ ۽ مفهوم کي پڻ ظاهر ڪري ٿو، جنهن ۾ حق جي هيڪڙائي، وحدت، توحيد، سچ، سونهن، ڏک، ڏاکڙا، پيار، پيڙاهه جا جذبا ۽ تاريخي  اهڃاڻن کان علاوه، اڻ ڳڻيا موضوع ملن ٿا، يا کڻي ايئن چئجي ته، شاهه لطيف  جو ڪلام، اهو سمنڊ آهي، جنهن مان هر ڪو پنهنجي مقصد جا موتي ميڙي ٿو:

(شاهواڻي، غلام محمد، (2005ع)، ’شاهه جو رسالو‘، سُر سريراڳ، داستان 2، بيت 11، ص: 161)
غلام محمد شاهواڻيءَ جي ترتيب ڏنل ’شاهه جي رسالي‘ ۾ سُرن جي ترتيب هن ريت آهي:
1. سُر ڪلياڻ
2. سُر يَمن ڪلياڻ
3. سُر کَنڀَات
4. سُر سريراڳ
5. سُر سامونڊي
6. سُر سهڻي
7. سُر سسئي آبري
8. سُر معذوري
9. سُر ديسي
10. سُر ڪوهياري
11. سُر حسيني
12. سُر ليلا چنيسر
13. سُر مومل راڻو
14. سُر مارئي
15. سُر ڪاموڏ
16. سُر گهاتو
17. سُر سورٺ
18. سُر ڪيڏارو
19. سُر سارنگ
20. سُر آسا
21. سُر رِپَ
22. سُر کاهوڙي
23. سُر بَرِوَو سنڌي
24. سُر رامڪلي
25. سُر ڪاپائتي
26. سُر پُورب
27. سُر ڪَارايل
28. سُر پِرڀَاتي
29. سُر ڏَهر
30. سُر بلاول
شاهه لطيف، سنڌي ٻوليءَ جي شاعرن منجهان اهو واحد شاعر آهي، جنهن جي ڪلام کي نه رڳو تمام گهڻن عالمن سهيڙيو ۽ گڏ ڪيو آهي، پر مختلف محققن سندس ڪلام تي نورنچوئي کوجنا پڻ ڪئي آهي، هن وقت تائين شاهه لطيف  جي ڪلام جي پارکوئن پاران سهيڙيل انيڪ قلمي ۽ ڇاپي نسخا ۽ رسالا موجود آهن. مختلف زمانن، وسيلن ۽ ماخذن جي آڌار تي سهيڙيل قلمي توڙي ڇاپي رسالن ۾ سُرن، داستانن، بيتن ۽ واين جا انگ گهٽ وڌ ٿيل آهن. انهيءَ موضوع تي ڊاڪٽر هوتچند مولچند گربخشاڻي، ڊاڪٽر نبي بخش خان بلوچ ۽ ٻين محققن کوجنا ڪري اهو نتيجو ڪڍيو آهي ته، شاهه جي رسالي ۾، شاهه لطيف  جي ڪلام سان گڏوگڏ، اهڙن ڪيترن ئي ٻين شاعرن ۽ سُگھڙن جو ڪلام پڻ ڏنو ويو آهي، جن جو شاهه لطيف  جي ڪلام سان ڪوبه واسطو نه آهي.
هن سلسلي ۾، ڊاڪٽر هوتچند مولچند گربخشاڻي لکي ٿو: ”سُرن جا سُر ۽ بيتن جا بيت، رسالي جي قلمي توڙي ڇاپي نسخن ۾ درج ٿيل آهن، جن جي تصنيف جو شاهه عبداللطيف سان ڪو واسطو ڪونهي. ڪيترن ئي پارسي شاعرن جھڙو حافظ، حڪيم سنائي، محي الدين، جلال الدين رومي وغيره جا غزل ۽ مثنويون به شاهه جو ڪلام سمجهي رسالي ۾ درج ڪيو ويون آهن. اٽڪل پنجاهه کن بيت شاهه عبدالڪريم بُلڙيءَ واري جا ۽ چار پنج بيت قاضي قاضن جا به رسالي ۾ جاءِ به جاءِ داخل ڪيا ويا آهن. اُن کان سواءِ ڪيترن ٻين گمنام سنڌي سُگھڙن جھڙوڪ: ڌوٻي، کٽي، مڱيل، عيسو، خميسو، ڪيسر،  قطب، لاکو، لکمير وغيره جا بي چسا بيت پڻ شاهه جي ڪلام ۾ شمار ڪيا ويا آهن. وري ڪي هندستاني، پنجابي، سرائيڪي وغيره وائيون ۽ ڪافيون، جي ايامن کان ناچُئن ۽ مسخرن کان ٻڌبيون آهن، سي شاهه جي سنجيدن ۽ موهيندڙ ڪافين جي عيوض، ٽرمپ صاحب واري نسخي ۾ ڏنيون ويون آهن.“(گربخشاڻي، 1993ع، ’مقدمو‘ ص: 91)
جڏهن ته ڊاڪٽر نبي بخش خان بلوچ، ’شاهه جو رسالو (رسالي جو ڪلام)‘، جلد-ڏهين ۾ لکي ٿو: ”جدا جدا رسالن ۾، شاهه جي بيتن ۽ واين سان گڏ جن ٻين شاعرن جا بيت ۽ وائيون شامل آهن، تن سڀني جا نالا معلوم ناهن. اڳين دستور موجب جيتوڻيڪ شاعر ڪن بيتن ۾ پنهنجا نالا وجهندا هئا، پر ڪوبه شاعر هر بيت ۾ پنهنجو نالو ڪونه وجهندو هو. ’رسالي جي ڪلام‘ ۾ اڪثر بيت اهڙا آهن، جن ۾ شاعرن جا نالا ڏنل ناهن. انهيءَ ڪري چئي نٿو سگهجي ته ڪهڙي شاعرن چيا. ٻيو ته ڪن بيتن ۾ وقت گذرڻ سان ڄاڻي ٻُجهي نالن کي بدلايو ويو. جدا جدا رسالن ۾ ڪيترا ئي اهڙا بيت آهن، جن ۾ لطيف جو نالو آندل آهي. جيڪي شاهه صاحب جا نٿا لڳن.“(بلوچ، 1996ع، ص: 53)
جن سُرن بابت اهو مڃيو ويندو آهي ته، انهن ۾ شاهه لطيف  جو ڪلام ناهي، انهن ۾ سُر ڍول مارو، سُر ڌناسري، سُر شينهن ڪيڏارو، سُر بسنت بهار، سُر بيراڳ هندي، سُر مانجھ يا هير رانجهو شامل آهن.
شاهه جي رسالن ۾، سُرن جو وچور هن ريت آهي:
ڊاڪٽر ارنيسٽ ٽرمپ، 1866ع، 26 سُر.
قاضي ابراهيم (بمبيءَ وارو) 1 867ع،  36 سُر.
شوقيرام تاراچند،	1900ع، 37 سُر.
مرزا قليچ بيگ، 1913ع،37 سُر.
هوتچند مولچند گربخشاڻي،	31-1923ع، 18 سُر.
مولوي ابراهيم بختيارپوري،1931ع، 35 سُر.
غلام محمد شاهواڻي، 1950ع، 30 سُر.
خانبهادر محمد صديق ميمڻ، 1951ع،	36 سُر.
محمد عثمان ڏيپلائي،1951ع،37 سُر.
مولانا غلام مصطفيٰ قاسمي، 1951ع، 36 سُر.
ڪلياڻ آڏواڻي، 1958ع، 30 سُر.
علامه آءِ آءِ قاضي،	1961ع، 29 سُر.
ڊاڪٽر نبي بخش خان بلوچ،	1969ع، 28 سُر.
ڊاڪٽر نبي بخش خان بلوچ، 1974ع، 35 سُر.
ڊاڪٽر نبي بخش خان بلوچ،	1977ع،	30 سُر.
ڊاڪٽر نبي بخش بلوچ، (10 جلد)، 96- 1989ع، 37 سُر.
آخوند عبدالحميد، 	1995ع، 29 سُر.
ٻانهون خان شيخ، 2000ع، 31 سُر.
ڊاڪٽر نبي بخش خان بلوچ، 	2009ع، 36 سُر.
اُستاد لغاري، 2013ع، 36 سُر.

 
 
شاھ ڪي رسالي جا سُر

سُر آسا:
سُر آسا هڪ وڏو معنوي سُر آهي، جنهن ۾ حقيقت بابت ڳُوڙها اشارا ڏنل آهن. هن سُر ۾، به ڪنهن روايتي داستان جي پس منظر ۽ ماحول بدران تصوف جي رازن وارو فڪر ۽ فلسفو سمايل آهي. صوفياڻي فڪر جي گهَرن نُڪتن ۽ سالڪن جي سلوڪ وارين منزلن ۽ مرتبن جا اهڃاڻ ڏنل آهن. سچي سالڪ جو محبوب الاهيءَ جي وصال لاءِ ڪشالو ۽ ان ڪشالي وارين منزلن ۽ حالتن جو ذڪر آهي، جنهن جي حاصلات لاءِ سالڪ کي روحاني سفر طيءِ ڪرڻو پوي ٿو، ۽ سلوڪ جي راهه ۾ سلوڪ جي پختگيءَ جو سبق سمجهايل آهي. ان سان گڏوگڏ اها هدايت به ڪيل آهي ته، ناقص نظر وارا سالڪ، ڪڏهن به حقيقت جي رمز واري ڳنڍ نٿا کولي سگهن ۽ نه وري اُن فڪر جي گهرائيءَ تائين پهچي سگهندا ۽ منزل ماڻڻ کان محروم رهجي ويندا.
هي سُر، هڪ طرف روحاني رمزن، الستي رازن جو ڀنڊار آهي، جنهن ۾ شاهه لطيف ، خدا جي وحدانيت جي واکاڻ ڪئي آهي ته ٻئي طرف انسان کي حق تي هلڻ، پاڻ کي سڃاڻڻ، وجود کي وڃائي فنا ڪرڻ، محروم ٿي مرڻ کان انسانيت کي روحانيت جي معراج ۽ بلنديءَ تي رسائڻ، ته ٻئي طرف، عام انسان وانگر بي مقصد زندگي گذارڻ بدران، بامقصد زندگي گذارڻ بابت صلاح ۽ رهنمائي ڪرڻ، نوڙت ۽ عاجزيءَ سان هلڻ جي تلقين ڪري ٿو.
هن سُر ۾، رومانيت به آهي، مجاز جون ڳالهيون به آهن ۽ ان حوالي سان اکين جي عجيب ناتي ۽ نينهن جو ذڪر ٿيل آهي، ۽ اکين جون عجب جهڙيون عادتون به ٻڌايل آهن. گڏوگڏ سڪ کي سانڍڻ، راز رکڻ، پنهنجيءَ محبت ۽ محبوب جي ڳالهه کي لڪائڻ جي ترغيب ڏنل آهي. جانورن، جيتن ۽ پکين کي تمثيل طور ڪم آڻي، حقيقت وارو پَهلو روشن ڪيل آهي، ۽ مجاز واري پَهلوءَ کي نروار ڪرڻ لاءِ عشق جي عادتن ۽ سونهن جي ڪمال جو اظهار ٿيل آهي. شاهه لطيف، هن سُر ۾، حقيقي ۽ مجازي عشق جي لامحدود رستن کي کولي سمجهايو آهي.
سُر آسا جو مُکيه موضوع آهي:
(1) عشق الاهي ۽ ٻيائيءَ جو پردو: شاهه لطيف ، سُر آسا جي مُنڍ ۾ ئي زمان ۽ مڪان جي حدن کان آجي، خالق ڪائنات جي حُسن جو ذڪر ڪيو آهي. هو بي پرواهه بادشاهه آهي، جنهن جو ڪوبه ماڻ ۽ ماپو ناهي. سندس طلب ۾ لاحد کي لوچڻو پوي ٿو.

سُر بروو سنڌي:
سُر بروو رسالي جو اهو سُر آهي، جنهن ۾ دل وٺڻ ۽ دلڏيڻ، حسن ۽ عشق جي وارداتن، ناز ۽ نياز جي نظارن، وفا ۽ جفا جي بيانن، وصل ۽ فراق جي مامرن، سپرين جي ساراهه، پنهنجي عاجزي، اندر جي اڌمن، وجود جي وارداتن ۽ ذهن جي مختلف ڪيفيتن جي ترجماني ٿيل آهي.
هيءُ سڄو ئي سُر عشق جي اسرارن، رمزن، وارداتن ۽ داخلي پيڙائن جو دستاويز آهي، جنهن ۾ هڪ طرف پيار، شڪايتون، دعائون، تنبيهون، سونهن جي ساراهه، پيار لاءِ اُتساهه ته ٻئي پاسي پرين جون سموريون ادائون، چلولايون، دلربايون، بيرخيون ۽ خوبيون سهيڙيل آهن ته ڪٿي وري بي انتها خوشي، پيار جا پيچ ۽ انهن پيچن اٽڪائڻ جا گس، جن ۾ انسان ذات جي زندگيءَ جي امن امان ۽ خوشحاليءَ جي حوالي سان ضمانت ڏنل آهي.
هن سُر ۾، محبت جي لطيف جذبن، اندر جي اُڌمن، تات ۽ طلب کي نهايت ئي پُر اثر نموني بيان ڪيو ويو آهي. محبوب جي سهڻي صورت ۽ من موهڻي مُورت جا خوبصورت نقش چٽيا ويا آهن. محبوب جا گُڻ ۽ ڳالهيون، ارڏايون ۽ پُور، هن سُر جا عنوان آهن. هو ڪڏهن عاشق کي نِراس ڪري در تان موٽائي ٿو ته ڪڏهن کيس سڏي پنهنجي ڀر ۾ ويهاري ٿو.
سر بروو ۾ وڇوڙي ۽ وصال جون ڳالهيون آهن پر گهڻي ڀاڱي فراق ۽ ڦوڙائيءَ جو بيان آهي. هن سُر جو مُکيه موضوع آهي:
وڇوڙي جا ورلاپ: شاهه لطيف ، انساني جذبن ۽ ڪيفيتن جو شاعر آهي. اُن پنهنجي ڪلام ۾ ڏُک ۽ خوشي، محبت ۽ نفرت، انتظار ۽ اوسيئڙي، وڇوڙي ۽ ميلاپ جي ڪيفيتن کي سهڻي نموني بيان ڪيو آهي. سندس ڪيترن ئي سُرن ۾ وڇوڙي ۾ تڙپندڙ دلين جي احساسن جي ترجماني ٿيل آهي. سُر ليلا چنيسر، سُر سهڻي ميهار، سُر سامونڊي، سُر رِپَ ۽ سسئي بابت چيل پنجن سُرن ۾ انهيءَ ڪيفيت جي ترجماني ٿيل آهي، پر سڀنيءَ کان وڌيڪ سُر بروو ۾ وڇوڙي جا احساس قلمبند ٿيل آهي.
سُر بروو ۾ شاهه لطيف ، عاشق جي جذبن جو ذڪر ڪيو آهي، جيڪي محبوب جي جدائيءَ ۾ مٿس وارد ٿين ٿا. عاشق محبوب جي جدائيءَ ۾ تڙپي ٿو ۽ کيس ياد ڪري ٿو. اُن وقت سندس دل جي ڪيفيت ڇا ٿي ٿئي؟

هن سُر ۾، محبت جي مجاز واري ماحول کان سواءِ، روحاني رمز جا پڻ سبق سمايل آهن. شاهه لطيف، هن سُر ۾، انسان ذات جي رهنمائيءَ لاءِ توحيد جو سبق ڏنو آهي، ته هن ڪائنات جو پالڻهار رب پاڪ پاڻ آهي، ۽ انسان کي گهرجي ته رب پاڪ کي وحده لا شريك له ڪري ڄاڻي. دنيا ۾ پنهنجي مطلب کي حاصل ڪرڻ لاءِ پنهنجي پالڻهار اڳيان پنهنجو سِرُ جھڪائي، نياز ۽ نوڙت سان پنهنجي رب کي ريجھائي ۽ اِهو يقين رکي ته اُهو ئي سندس مرادون پوريون ڪرڻ وارو آهي، ۽ ٻين جو ٻانهون ٿيڻ بدران پنهنجي پالڻهار جي بندگي ڪري جيئن وڃي پنهنجي منزل تي پهچي.
ڊاڪٽر نبي بخش بلوچ لکي ٿو: ”سُر بروو سڄو ئي ’معنوي سُر‘ آهي: يعني ته ان ۾ ڪنهن افساني يا نيم تاريخي روايت جي اهڃاڻ بدران فقط سڪ ۽ محبت جو مضمون سمايل آهي.“(بلوچ، 1992ع، ص: 15)
ڊاڪٽر عبدالجبار جوڻيجو، موجب: بروي جي ڪهاڻيءَ جي باري ۾ اڳ ۾ ڪتابن ۾ ڪجھ به نه آيو هو. کيس بدين تعلقي جي ڳوٺ گوهريجي مان الهڏني لٽر، 1974ع ۾ هڪڙي ڪهاڻي ٻڌائي هئي، جيڪا ’قلات‘ جي پاسي، لوڙائو ذات جي ماڻهوءَ ۽ دهليءَ جي شهزاديءَ سان منسوب هئي. رسالي جي بيتن مان هن عشقيه داستان جي اهڃاڻن ۽ ٽاڻن کي پسي سگهجي ٿو.
حافظ محمد بخش خاصخيلي، معمور يوسفاڻي ۽ ڊاڪٽر اسد جمال پلي، ’برؤي ۽ رِپ‘ جي قصي کي تسليم ڪن ٿا. اهي رِپ ۽ برؤي جي شهر جا آثار، ڊگهڙي تعلقي ۾ ڄاڻائين ٿا. حافظ محمد بخش خاصخيليءَ موجب، بروو ۽ رِپ مشهور عشقيه داستان آهي. شاهه لطيف ، اهڃاڻ طور جيئن سُر بروو جوڙيو، تيئن برؤي تي عاشق، حسن جي راڻيءَ رِپ کي به نه وساريو ۽ سُر برؤي کان پوءِ جدا سُر، سُر رِپ جوڙيائين.
’بروي‘ سُر ۽ راڳ جي نوعيت، جدا جدا قلمي رسالن ۾ لفظ ’بروو‘، جدا جدا صورتخطيءَ ۾ لکيل آهي، جيئن: بَروئُو، بَرئُو، بَروءِ، بروئي، برءِ، بِره، بَروَهَ ۽ بَروو. مٿينءَ صورتخطيءَ مان ظاهر آهي ته گهڻن رسالن موجب، بَرئو، بروئو ۽ بروو اچار وڌيڪ آيل آهي. شاهه جي راڳ جي فقيرن جي زباني پڻ سُر جو نالو سُر ’بَرئُو‘ يا ’بروو سنڌي‘ ٻڌايو ويو آهي. ’سُر‘ يا راڳ جي نالي کان هٽي، سنڌي لغت جي لحاظ کان پڻ ’بروو‘ جي معنيٰ ڏني وئي آهي: غم ۾ گهايل.
شاهه لطيف، پهريون ڀيرو، سنڌ جي مقامي راڳڻيءَ ’سنڌي بروو‘ کي پنهنجي اعليٰ راڳ جي سرشتي ۾ هڪ راڳ طور شامل ڪيو. کانئس اڳ وارن شاعرن، ويندي ميين شاهه عنات جي ڪلام ۾، سُر بروو موجود ناهي، پر شاهه لطيف  کان پوءِ واري دور جي ڪن شاعرن جي رسالن ۾، سُر بروو سنڌي ۽ سُربروئو هندي موجود آهن. ڊاڪٽر نبي بخش خان بلوچ جو سُربروو جي راڳ بابت راءِ آهي ته: هندوستاني موسيقيءَ ۾ ’راڳ بروه‘ موجود آهي، پر سنڌ ۾ ’بروو‘، شروع کان ئي سنڌي موسيقيءَ جي هڪ مقامي راڳ يا راڳڻي طور ڳايو ويو ۽ ايئن معلوم ٿيو ته برووسنڌي ڄڻ ته، هندوستاني موسيقيءَ ۾ نٽ ملهار آهي، پر ڊاڪٽر عبدالجبار جوڻيجو، سُر بروو کي مقامي راڳڻي يا راڳ بجاءِ، هندوستاني راڳ مالا جو راڳ بروو تسليم ڪري ٿو ۽ لکي ٿو: ”سنڌ ۾ اڪثر ايئن ڄاتو ويندو آهي ته هندوستاني راڳ کان اسان جو راڳ ڪجھ ٻيو آهي. اِها ڳالهه بنيادي طور غلط آهي. اسان جا راڳ ۽ راڳڻيون هندوستاني راڳ مالا سان مربوط آهن.“(جوڻيجو، 2005ع، ص: 236)
غلام محمد شاهواڻي، پنهنجي مرتب ڪيل ’شاهه جو رسالو‘ ۾ لکي ٿو: ”بروو هندستاني راڳڻي جو نالو آهي. انهيءَ ۾ ٿوري ڦيرگهير سان ’بروو سنڌي‘ راڳڻي ٺاهيل ٿي ڏسجي.“(شاهواڻي، 2005ع، ص: 760)
سُر برووي جي راڳ بابت موسيقيءَ جي ماهرن وٽ مختلف رايا آهن. راڳ جا ڪي ڄاڻو راڳ کي اوڊو سمپورڻ ڪري ڳائين ٿا ۽ آروهيءَ ۾ گا ۽ ڌا جا سُر ڪونه لڳائيندا آهن، ته ڪي راڳ جا ماهر وري هن راڳ کي، اکاڊو سمپورڻ يعني آروهيءَ ۾ ڇهه ۽ امروهيءَ ۾ ساڳيا ست ئي سُر لڳائيندا آهن. ڪافي ٺاٺ جو هي راڳ، رات جو ڳائجي ٿو، جو ٻن طريقن سان ڳائبو آهي: هڪ طريقي ۾ ڪومل گنڌار ۽ ٻئي طريقي ۾ ٻئي گنڌارون يعني ڪومل، تيور لڳائي راڳ جي ڇيڙ ڪبي آهي.
وادي سُر ريکب ۽ سموادي سُر پنجم آهي. هي راڳ رسالي جي سُر جي موضوع جي وڌيڪ ويجھو آهي. ٻنهيءَ جي ڪيفيتن ۾ هڪجھڙائي آهي، جو راڳ جو زور پورو انگ تي وڌيڪ هوندو آهي، جنهن سان ساڳئي سُر ۾، پيڙا، ڏک، نياز نوڙت ۽ هيڻائيءَ وارو تاثر ملندو آهي، جڏهن ته هيءُ راڳ، اترانگ ۾ سموادي پنجم تي پهچندو، ته اهي ئي وڇوڙي جا ورلاپ ۽ اڌمن وارو روپ ظاهر ڪندو آهي.
سُر بروو ۾، ٽي داستان آهن. داستان پهرئين ۾ 18 بيت، 1 وائي، داستان ٻئي ۾ 12 بيت، 2 وائيون ۽ داستان ٽئين ۾ 10 بيت ۽ 2 وائيون آهن.

سُر بلاول:
موجود دؤر جي ڇاپي رسالن جي ترتيب موجب، سُر بلاول 
رسالي جو آخري سُر آهي. هن سُر ۾، شاهه لطيف ، رب پاڪ، پاڻسڳورنﷺ، سخي مردن ۽ سورهيه سردارن جي واکاڻ ڪئي آهي. سُر جي شروعات ۾ رب پاڪ جي حمد ۽ ثنا ۽ پاڻ سڳورنﷺ جي ساراهه بيان ٿيل آهي. ان کان پوءِ سنڌ جي سخي ۽ مٿير مڙسن جو ذڪر آهي. جيئن سمو سردار، هالار ڌڻي، ابڙو سمون، ابڙوجوڻيجو، ابڙو اگھام، ڄام اُنڙ، ڄام ڪرن، ڄام اوڍر، راهو ڪڇ ڌڻي، ڏونگر راءِ ۽ جادم جکرو. آخري داستان ۾ شاهه لطيف ، پنهنجي خاص فقير، وڳند سان چرچي ۽ ڀوڳ وارا بيت چيا آهن، جنهن ۾ شاهه لطيف، مزاح جي اوٽ ۾، انساني لالچ ۽ هٻڇ بابت ڪيتريون ئي حقيقتون بيان ڪيون آهن. مضمون جي لحاظ کان هن سُر جا ٽي ڀاڱا آهن. پهريون ڀاڱو سمن جي صاحبيءَ ۽ سخاوت بابت آهي. ٻئي ڀاڱي ۾، سومرن ۽ علاؤالدين جي جنگ دوران ان وقت جي اهم شخصيت، ابڙي سردار جي همٿ ۽ سومرن جي عورتن جي سام جهلڻ واري مضمون تي مشتمل آهي. ٽئين ڀاڱي ۾ حڪمت ۽ ڏاهپ واري گفتگو جا انيڪ نُڪتا مزاح واري انداز ۾ بيان ڪيا ويا آهن.
شاهه لطيف ، هن سُر ۾، سڀني ڪردارن کي انساني زندگيءَ سان وابسته مسئلن جي آگاهيءَ جو ذريعو بڻائي پيش ڪيو آهي، ۽ انهن جي ڏاهپ، سماجي شعور سان مسئلن جو نبيرو ڳولهڻ جي صلاح ڏني آهي. ’مان ۽ خوديءَ‘ جو خول، جسم جي غلامي اختيار ڪرڻ جو نالو آهي، ۽ اِها روش اختيار ڪرڻ سان فرد، ڪل جي ڪائناتي فهم کان محروم رهجي وڃي ٿو. شاهه لطيف ، فرد جي اِن خول مان نڪرڻ جي ڳالهه ڪري ٿو.
هن سُر کي، سنڌ جي سماجي پس منظر ۾ تاريخي دستاويز جي حيثيت حاصل آهي، جنهن ۾ شاهه لطيف ، سومرن ۽ سمن جي قبيلن سان گڏ، سومرن جي علاؤالدين خلجيءَ سان ڪيل جنگ جو پڻ ذڪر ڪيو آهي، ۽ سمن جي قومي غيرت ۽ سندن سخا جا به ڍڪ ڀريا آهن. ان کان سواءِ سُر بلاول ۾، ماضيءَ جي روايتن ۽ ماحول جا به اهڃاڻ ملن ٿا، جنهن ۾ شاهه لطيف ، سمن قبيلن جي سماج جي آڳاٽي دؤر واري ماحول جو عڪس چٽيو آهي. روحاني حوالي سان پڻ هن سُر ۾، انيڪ نُڪتا سمايل آهن، جن ۾ شاهه لطيف ، سورهين ۽ سخي سردارن جي علامت جي اوٽ ۾، ڌڻيءَ جون صفتون ۽ پاڻ سڳورن جون بي مثل خوبيون ۽ خصوصيتون بيان ڪيون آهن. رسالي جو هي سُر، راڳ بلاول جي نالي تي آڌاريل آهي، ۽ راڳ بلاول جي سنگيت ۾ بنيادي حيثيت آهي. هندوستاني موسيقيءَ ۾ هي راڳ، هڪ ٺاٺ جي حيثيت رکي ٿو ۽ مغربي موسيقيءَ ۾ ميجر اسڪيل (بنيادي راڳ) طور تسليم ڪيو وڃي ٿو.
هن سُر ۾، شاهه لطيف ، بهادريءَ، سُورهيائيءَ، سخاوت، مسڪينن جي مدد ڪرڻ واري جذبي جي اهميت واري موضوع کي بيان ڪيو آهي. هن سُر جا مکيه موضوع هيٺ ڏنل آهن:
(1) حضور سڳوريﷺ جي سخاوت: سُر بلاول ۾ شاهه لطيف ، ابڙو اڙٻنگ، ڄام جکرو، ڄام سپڙ چوٽاڻي، ڄامجکرو ڳڙهه راءِ، ابڙو اگهام، ڄام راهو ۽ ڄام ڪَرن جهڙن سورهيه ۽ سخي سردارن جي سخاوت کي ڳايو آهي ۽ ڪن شارحن جو خيال آهي ته انهن جي تمثيل ۾ حضرت محمد ﷺجي ساراهه ڪئي آهي.
هن سُر ۾، ’الله جُنگ جيئن، اَجهي جن جي گهاريان‘، چئي سخي مُڙسن کي وڏي ڄمار ماڻڻ جي دعا ڪئي آهي. ان سان گڏوگڏ، ڀَٽن ۽ ڀانن، منگتن ۽ مڱڻهارن جي آسن ۽ اُميدن جا اهڃاڻ پڻ بيان ڪيا آهن. منگتو ڌڻيءَ در دعا ٿو گهُري ته ايالله! شل سخي ماڻهو هميشه جيئندا رهن، جيڪي رِڻَ واريءَ واٽ تي، تلاءُ جي مثل آهن، جتان اُڃايل پنهنجي اُڃ اُجهائين ٿا، جن جي سخا مينهن جيان، سڀ ڪنهن تي هڪ جهڙو وسي ٿو.
هن سُر ۾، چار داستان آهن: داستان پهرئين ۾ 19 بيت، 1 وائي، داستان ٻئي ۾ 15 بيت، 1 وائي، داستان ٽئين ۾ 16 بيت، 1 وائي، داستان چوٿين ۾ 13 بيت ۽ 1 وائي شامل آهي. 

سُر پرڀاتي:
سُر بلاول وانگر، هيءُ سُر پڻ موروثي منگتن ۽ مڱڻهارن جو سخي سردارن کي ڳائڻ، ساراهڻ، کانئن ڏان وٺڻ واري رسم جي يادگار مثال آهي. سُر پرڀاتيءَ ۾، سما دؤر جي آڳاٽي سرداري سماج واري ماحول جا اهڃاڻ ملن ٿا. جڏهن سردارن پنهنجي نانءُ ناموس ۽ شان شوڪت وڌائڻ خاطر موروثي طور مڱڻهار رکيا ته جيئن هو، سندن ساراهون ڪري کانئن انعام اڪرام وٺن. شاهه لطيف، هڪ طرف سردارن جي سخا کي ته ٻئي طرف منگتن (ڀانن، چارڻن ۽ ڀٽن) جي صبوح سوير واريءَ رسمي ڪيرت کي بيان ڪيو آهي. هن سُر ۾، ماضيءَ جي روايتي سرداري سرشتي جو مهندار، ڄام سپڙ نظر اچي ٿو، جنهن جي سخاوت وارو ڪردار، هن سُر جو هڪ اهم موضوع آهي. هي سُر مجموعي طرح سان گهرندڙ ۽ ڏيندڙ جي اعليٰ ڪردارن جو آئينو آهي.
شاهه لطيف ، سُر پرڀاتيءَ ۾، منگتن کي پيشي جي گهرجن تي پورو لهڻ جي تلقين ڪئي آهي، ۽ کين تنبيهه ڪري ٻڌائي ٿو ته، ’فنڪار هر حالت ۾ سماج ڏانهن جوابدار آهي، کيس غافل رهڻ نه گهرجي ۽ کيس سنگيت جون عملي تقاضائون پوريون ڪرڻ گهرجن.‘
هن سُر ۾، شاهه لطيف ، سپڙ ڄام جي ساراهه ڪري حاڪمن، سردارن، وڏيرن، پيرن ۽ چڱن مڙسن جي ڪردار جا ماڻ ۽ ماپا، معيار ۽ قدر ٻڌايا آهن. ان کان سواءِ مڱڻهارن جي روپ ۾ انسان کي مخاطب ٿيندي، شعور، جاڳرتا، جاکوڙ ۽ جدوجهد جو سڏ ڏنو آهي.
شاهه لطيف ، سُر پرڀاتيءَ ۾، انيڪ روحاني نُڪتا به بيان ڪيا آهن، جن ۾ بنيادي نُڪتو ساراهه ۽ سخاوت آهي. غلاممحمد شاهواڻي، پنهنجي سهيڙيل ’شاهه جو رسالو‘ ۾ لکي ٿو: ”جيڪڏهن الله جون عطا ڪيل نعمتون، اسان جي حق ۽ حصي کان زياده آهن ته اسان کي به خدا جي ٻاجهه مان سبق حاصل ڪري، ڏان ڏيڻ گهرجن.“(شاهواڻي، 2005ع، ص: 857)
پرڀاتيءَ جي سُر ۽ راڳ جي نوعيت جي باري ۾ ڊاڪٽر نبي بخش خان بلوچ لکي ٿو: ”هن سُر جو نالو ان آڳاٽي رسم جو يادگار آهي جڏهن پيشه-ور مڱڻهار، پرڀات جو سوير اُٿي، سمن سردارن جي درن تي بيهي، کين ساراهيندا هئا. جيڪي منگتا وڏا هنرمند ۽ جاجڪ هئا سي پنهنجي جاجڪاڻي ڳائڻ ۾ سردارن کي ’مُشابَتُون ۽ سُڀون‘ ڏيندا هئا: ’مشابتون‘، يعني ته فلاڻي جهڙو آهين يا ان کان به وڌ آهين، ’سُڀون‘، يعني ته چڱي سُڀ ۽ سوڻ واريون جسَون ۽ واڌايون ته تون بختاور آهين،... ڄاڻو جاجڪن، ڀانن، پاٺن ۽ چارڻن جي ان هنرمنديءَ ۽ ساراهه واري ڳائڻ کي ’جاجڪاڻي‘ چيو ويو، ٻئي طرف خاص طرح پرڀات وارين ساراهن ۽ صدائن جي سُر ۽ ڳائڻ کي عام نالي ’پرڀاتي‘ سان سڏيو ويو.“(بلوچ، 1994ع، ص: 40) وهاڳ وارو وقت گذرڻ جي ڪري هن راڳ يا سُر کي وهاڳ/وهاڳڙو به سڏيو ويو. هن سُر کي جدا جدا رسالن ۾، پرڀاتي، جاجڪاڻي، وهاڳڙو نالي سان به لکيو ويو آهي.
سر پرڀاتي، سُر بلاول جي تسلسل ۾ چيل آهي. سُربلاول ۾ جادم جکري ۽ ٻين سخين جي ساراهه ۾ بيت چيل آهن، ۽ سُر پرڀاتيءَ ۾ لس ٻيلي جي حاڪم سپڙ سخيءَ جي واکاڻ ڪيل آهي.
هن سُر ۾، شاهه لطيف، سپڙ سخيءَ جي تمثيل ۾ ٻاجهاري ڌڻيءَ جي ٻاجهه ۽ دِيا جو بيان ڪيو آهي، جيڪو هن سُر جو مکيه موضوع آهي.

 سنڌ جو هي نج ۽ آڳاٽو راڳ آهي، جنهن کي منگتن ڳائي مشهور ڪيو، ۽ سنڌ جو هي ديسي راڳ جڏهن سنڌ جي حدن کان ٻاهر نڪري، هندوستان جي حدن ۾ ڳائجڻ لڳو ته هندستان جي گوين هن راڳ لاءِ قاعدا قانون مقرر ڪيا ۽ مارڳ موسيقيءَ جو جُز بڻائي، ڪلاسيڪي ۽ نيم ڪلاسيڪي گائيڪيءَ جي صنفن ۾ ڳايو. شاهه لطيف ، سنڌ ۾ هن راڳ جا پڙاڏا ٻڌا، جنهن کي پوءِ پنهنجي سلسلي ۾ شامل ڪيو. سنگيت جي ماخذن ۾، سر پرڀاتيءَ جو راڳ، پرڀات نالي سان ملي ٿو، جيڪو ڀيرون ٺاٺ جو سمپورڻ راڳ آهي. وادي سُر شڌ مڌم آهي، ۽ ڳائڻ جو وقت پرهه ڦٽيءَ (فجر) جو آهي. هن راڳ ۾ ريکب ۽ ڌيوت جا سُر راڳ ڀيرو تان ورتا ويا آهن، تنهن ڪري هن کي آلاپڻ جو وقت پرهه ڦٽيءَ جو رکيل آهي.
هن راڳ جو، وادي سُر مڌم ٿيڻ ڪري، اِهو ڀيرو کان به الڳ ٿي پوي ٿو. هن راڳ ۾ گهڻو ڪري حمد، صفت باري تعاليٰ ۽ عارفاڻو رنگ ڳايو وڃي ٿو، ۽ هندو مذهب وارا خاص ڪري ڀڳتي مت ڳائيندا آهن. هن راڳ ۾ مڌم ۽ نکاد جو سُر لڳڻ ڪري هي سُر، سُر رامڪليءَ کان الڳ ٿي پوي ٿو ۽ گن ڪلي کان به ڌار ٿي بيهي ٿو، ڇاڪاڻ ته هن سُر ۾، نکاد ۽ گنڌار جا سُر موجود آهن، جڏهن ته گُن ڪليءَ ۾ اِهي سر خارج آهن. هي راڳ هميشه بلمپت لئي ۾ ڳائڻ گهرجي، جي ٻيڻ لئه ۾ ڳائبو ته هي سُر پرڀاتيءَ بدران ڪالنگڙو ٿي پوندو.
شاهه لطيف  جي سُر پرڀاتيءَ ۾ ٻئي مڌم استعمال ۾ اچن ٿيون، راڳ جي چال هن ريت آهي:

سُر پورب:
سُر پورب به رسالي جي ننڍن سُرن منجهان هڪ سُر آهي. هي سُر ٻن مختلف مضمونن تي ٻڌل آهي، جنهن ۾ هڪ پاسي شاهه لطيف ، اندر جي اڌمن، پرينءَ جي سار، انتظار جي ڪيفيت، نياپن، ڪانگ کي قاصد جي روپ ۾ پيش ڪيو آهي ته، ٻئي پاسي هن سُر ۾، ڪاپڙي، سامي، سنياسي، جوڳي ۽ آديسي فقيرن جي پس منظر جا ٽاڻا ۽ اهڃاڻ ڏنل آهن.
شاهه لطيف، هن سُر ۾، ان ديس جي پوربي فقيرن جو ذڪر ڪيو آهي، جيڪي يوڳي ۽ ناٿ پنٿي هئا ۽ جن گرو ۽ ناٿ جي آگيا ۽ رضا کي ضروري ڄاتو ۽ بتن بدران هڪ ڌڻيءَ ۾ پنهنجو ويساهه پختو ڪيو. شاهه لطيف ، هن سُر ۾، انهن فقيرن جي پورب ڏانهن وڃڻ واري تياريءَ ۾ جدائيءَ ۽ فراق واري منظر جي عڪاسي ڪري، سڪ محبت، صحبت ۽ سنگت واري ماحول جو ذڪر ڪيو آهي، جنهن ۾ فقيرن جي مڙهين ماڳن، واڄن وسيلن، طور ۽ طريقن جا اهڃاڻ ڏنا ويا آهن، جن ۾ انهن فقيرن جي منزل مقصود، ’ناٿ‘ آهي، جتي پهچڻ لاءِ پورب ڏانهن پنڌ ڪن ٿا. 
هڪ نڪتئه نظر موجب، شاهه لطيف ، فقيرن جي آخري منزل، پورب (دارلبقا) ڄاڻائي آهي، جنهن ۾ ابدي زندگي ماڻڻ لاءِ سالڪ فقير هن جهان مان ڪشالا ڪري راهي ٿين ٿا.
شاهه لطيف ، هن سُر ۾، نه رڳو نانگي (چيلي) ۽ ناٿ (گرو)، گرو ۽ چيلي جي تمثيل سان سالڪ کي سلوڪ جي طورطريقن، وحدت کي سڃاڻڻ، سلوڪ جي راهه اختيار ڪرڻ، واحد ذات کي هڪ ڪري مڃڻ وارن آدابن تي پوري لهڻ جي تلقين ڪري ٿو، پر سچي سڪ ۽ حقيقي منزل ماڻڻ لاءِ سِر نمائڻ جي ڳالهه ڪندي، رسمي پوڄا ۽ پيروي ڪرڻ کان تنبيهه ڪري ٿو. مجموعي طور سان هن سُر ۾، شاهه لطيف، فقيرن جي خاص منزل پورب ۽ سندن عملي ڪردار جي وضاحت به ڪئي آهي، جنهن ۾ اعليٰ فڪر ۽ فهم جا نهايت ئي اهم نڪتا سمايل آهن، جن ۾ سالڪ يوڳ ڪاٽي حقيقت سان هڪ ٿيڻ لاءِ پتوڙي ٿو.
ہن سُر ۾، شاهه لطيف ، وڇوڙي جي وڍن، وصال جي خواهشن، پرڏيهه ويل محبوب جي نينهن نياپن جي انتظار ۽ اوسيئڙي جي ڪيفيتن کي بيان ڪيو آهي. ڪانگ جڏهن پرينءَ جي پارَ کان ڪو نينهن جو نياپو کڻي اچي عاشق جي گهر جي اڱڻ ۾ ٻولي ٿو ته عاشق جو جَڏو جيءُ سڄو ٿيو پوي. ان کان سواءِ هن سُر ۾، جوڳين ۽ پُوربين جي آتمڪ منزلن کي پڻ ذڪر هيٺ آندو آهي. هن سُر جومکيه موضوع آهي: 
(1) سچن ۽ ڪوڙن جوڳين جي سڃاڻپ: هن سُر کان اڳ سُر رامڪليءَ ۾، شاهه لطيف، جوڳين، ڪاپڙين، لاهوتين ۽ لانگوٽين جي زندگي گذارڻ جي ڍنگ، سندن روحاني سفر، عبادتن ۽ تپسيائن کي پيرائتي نموني بيان ڪيو آهي. جوڳي لفظ کي سنڌ جي اساسي شاعرن، خاص طور تي شاهه لطيف ، صوفين ۽ سالڪن جي معنيٰ ۾ ڪم آندو آهي.
سُر پورب ۾ پڻ سُر رامڪليءَ جي سلسلي جا بيت ملن ٿا، جن ۾ جوڳين جي روحاني سفر ۽ سلوڪ جي منزل سان گڏوگڏ جوڳ سان سچي نموني نڀائيندڙ جوڳين ۽ اهڙن ڪردارن کي پڻ عيان ڪيو آهي، جيڪي جوڳ جي گهُرجن تي پورو لهڻ ۽ تَنَ کي تسيا ڏيڻ بنا، ڪن ٽوپائي پاڻ کي جوڳي سڏائين ٿا.

’پورب‘، سنگيت جي ماخذن ۾، راڳ ’پوربي‘ جي نالي سان ملي ٿو. سُرن جي لحاظ کان هن راڳ جو روپ نج سنڌي راڳ جي انگ سان ملي ٿو، ان ڪري پوربيءَ کي سنڌي پرڪاش جو راڳ به سڏجي ٿو. ڀاتڪنڊيءَ جي ڏنل ٺاٺن واري نظام موجب هيءُ راڳ ٺاٺ جو درجو رکي ٿو.
شاهه جي راڳ جي روايت ۾، پورب هڪ خاص راڳ آهي، جنهن ۾ سُر پورب ڳايو ويو. ان حوالي سان ڊاڪٽر نبي بخش خان بلوچ، ’شاهه جو رسالو‘ جلد ڇهين ۾، سُر پورب جي راڳ ۽ ان جي نوعيت جي باري ۾ هڪ هنڌ لکي ٿو: ”اوائلي دؤر ۾ پورب سُر، ’شاهه جي راڳ‘ ۾ ڳائبو هو، پر جيئن پوءِ تيئن گهٽ ڳايو ويو، تان جو هن پوئين ويجهي دؤر ۾ فقيرن هن سُر کي ڳائڻ ڇڏي ڏنو. هن وقت راڳ پورب جي، شاهه جي راڳ واري صورت، اسان جي آڏو موجود ناهي جو ان جو تجزيو ڪري سگهجي. پر غالباً اصل هندوستاني راڳ پُورَوَ يا پُورَوِي کي سنڌ جي صوفين جي محفلن ۾، پورب مان ايندڙ موحد فقيرن جي موضوع کي ڳائڻ لاءِ موزون سمجهيو ويو، تڏهن کان وٺي اصل پُورَوَ يا پُورِوِي کي مقامي سنڌي نغمن جي لئي سان ڳايو ويو، جنهن مان سنڌي راڳ، ’پورب‘ اُسريو، جيڪو شاههصاحب جي وقت ۾ اڃا مشهور ۽ معروف هو جو ’سُر پورب‘ کي ان پورب راڳ ۾ ڳايو ويو. هندوستاني راڳڻي ’پُورِوِي‘ الڳ آهي، ۽ ان جي ڳائڻ جو وقت ٽپهري آهي. ’شاهه جي راڳ‘ ۾ سُر پورب ’وهاڻيءَ‘ رات ڳائبو هو.“(بلوچ، 1995ع، ص: 11) ڊاڪٽر نبي بخش خان بلوچ جي ڏنل اِن راءِ مان اِها ڳالهه واضح ٿئي ٿي ته رسالي جو سُرپورب، راڳ پوربيءَ بجاءِ ڪنهن ٻئي راڳ ۾ ڳائجي ٿو. جڏهن ته رسالي جا ڪيترائي سُر هندوستاني سنگيت موجب راڳ ۽ راڳڻين تي آڌاريل آهن، جنهن لاءِ اڪثر عالم ۽ موسيقيءَ جا ماهر اِن راءِ تي متفق آهن ته شاهه لطيف ، رسالي جي سُرن لاءِ هندوستاني ۽ سنڌ جي سنگيت مان راڳن جي چونڊ ڪئي آهي، ۽ ان قاعدي موجب سُر ڳائجن ٿا.
پُورِبي، پُوروِ انگ جو سمپورڻ راڳ آهي. ڪرناٽڪي سنگيت ۾ هن راڳ جو نالو، ’ڪام ورڌني ميل‘ به ملي ٿو. پوربي راڳ جي خاص نشاني اِها آهي ته هي راڳ، ٻن انگن سان ڳايو ويندو آهي. هڪڙو انگ ’پوربي‘ ۽ ٻيو انگ ’سِري راڳ‘ جو آهي. انهن ٻنهيءَ جي سنگت يعني گنڌار ۽ نکاد جي ڏي وٺ ۽ جيڪو سِري راڳ واري انداز تي ڳائبو آهي. انهيءَ جو وقت شام آهي، ۽ هن ۾ پنچم ۽ ريکب جي سنگت رهندي آهي. گنڌار جو سُر هن سِري راڳ ۾ واديءَ جو سر آهي، ۽ شام جي وقت آلاپڻ سان هن جو روپ ٻڌندڙن تي گهرا نقش چٽي ٿو. پوربيءَ جو وادي سُر گنڌار آهي، جيڪو سري راڳ جي مٿان آلاپڻ جوڳو آهي. گائڪ هن راڳ جي امروهيءَ ۾ شڌ مڌم به لڳائيندا آهن. ان ڪري علم موسيقيءَ جي ماهرن هن کي ’ڀيرون ٺاٺ‘ تي به ڳايو آهي. هي ٻنهي مڌمن جي استعمال سان پڻ ظاهر ڪيو ويندو آهي، جيڪڏهن هن راڳ ۾ رڳو مڌم ڪومل لڳائجي ته، راڳ ڀيرون ٿي پوندو. پوربيءَ کي ڀيرون کان ڌار ڪرڻ لاءِ مڌم تيور جو استعمال ڪبو آهي. پوربيءَ مان مڌم ۽ نکاد ڪڍي ڇڏجي، ته هي ’رام ڪريا‘ راڳ ٿي پوندو.

سُر حسيني:
سُر ’حسيني‘، سسئيءَ جي پنجن سُرن مان هڪ شاهڪار سُر آهي، جنهن ۾ مسلسل جدوجهد ۽ اڻٿڪ محنت کي ئي اصل منزل ڄاڻايو ويو آهي. هن سُر ۾، سسئيءَ جي سورن جو داستان دلسوز اندز ۾ بيان ڪيل آهي، جنهن ۾ سسئيءَ جي هجرفراق، اُڻ تُڻ، آنڌمانڌ، انتظار، بيچيني، بيقراري ۽ اڪيلائيءَ جي عذابن، جدائيءَ جي جهوريءَ ۾ جھڄڻ، کامڻ، پچڻ ۽ پڄرڻ واري ڪيفيت جا اهڃاڻ ۽ ڪشالا ڪاٽڻ، رند پنڌ جهاڳڻ، تتيءَ ٿڌيءَ ڪاهڻ، رُڃ، رِڻ ۽ روهن جي اڻانگن رستن جو ذڪر ملي ٿو.
شاهه لطيف ، سُر حسينيءَ ۾ سچن جذبن، اميد، عزم استقلال، ساٿ سان گڏجي هلڻ، همٿ جدوجھد، ڳولها، تانگهه، طلب، بهادريءَ سان سورن کي سهڻ ۽ اعليٰ مقصد لاءِ هر مشڪل کي سهي به منزل ڏانهن وک وڌائڻ جو درس ڏنو آهي. ان کان سواءِ، شاهه لطيف ، فرد جي انفرادي قوت کي اُجاگر ڪري ان کي اڪيلي سر ئي پنهنجيءَ منزل تي پڻ رسايو آهي، ۽ اهو پڻ سمجهايو آهي ته جي همٿ ۽ بي ڊپائيءَ کان ڪم وٺجي ته اڪيلو فرد به ڏکي منزل ماڻي سگهي ٿو.
فڪري حوالي سان سُر حسيني، هن کان اڳ ۾ آيل ٻين سُرن، سُر سسئي آبري، سُر معذوري، سُر ديسي ۽ سُر ڪوهياريءَ جو تسلسل آهي. ان کان سواءِ هن سُر ۾، تصوف جي ڳوڙهن نُڪتن ۽ روحاني راز ۽ رمزن جي اُپٽار پڻ ڪيل آهي.
هن سُر جا مُکيه موضوع هيٺيان آهن:
(1) ڀَنڀور جَنِ سُکَنِ، مُون کٖي ساٿان کارِيو: سُر حسينيءَ ۾ شاهه لطيف ، دنيا کي ڀنڀور جي تمثيل ۾ بيان ڪيو آهي. جهڙيءَ ريت دنيا جا سُک ۽ آسائشيون، انسان جي روحاني واٽ ۾ رنڊڪ ۽ رڪاوٽون وجهن ٿيون، تهڙيءَ ريت سسئي به ڀنڀور جي سُکي ۽ خوشحال زندگيءَ جي ڪري غفلت ۾ پئجي پنهنجو ور وڃائي ٿي.  
سُر حسينيءَ ۾ ٻارهن داستان آهن: داستان پهرئين ۾ 8 بيت، 1 وائي، داستان ٻئي ۾ 18 بيت، 1 وائي، داستان ٽئين ۾ 18 بيت، 1 وائي، داستان چوٿين ۾ 11 بيت، 1 وائي، داستان پنجين ۾ 12 بيت، 2 وائيون، داستان ڇهين ۾ 24 بيت، 1 وائي، داستان ستين ۾ 14 بيت، 1 وائي، داستان اٺين ۾ 18 بيت، 1 وائي، داستان نائين ۾ 23 بيت، 1 وائي، داستان ڏهين ۾ 29 بيت، 2 وائيون، داستان يارهين ۾ 19 بيت، 3 وائيون، داستان ٻارهين ۾ 49 بيت ۽ 1 وائي شامل آهي.

سُر ديسي:
سُر ديسي، سسئيءَ جي پنجن سُرن مان هڪ آهي، جيڪو سسئي-پنهونءَ واري قصي تي آڌاريل آهي. سسئيءَ جي حوالي سان سُر ديسي، مراد ۽ مقصديت، مجاز ۽ حقيقت سان گڏ اعليٰ فهم واري فڪر جو شاهڪار آهي.
هن سُر ۾، شاهه لطيف، برپٽن، بيابانن، پٿريلن پيچرن، رُڃ، سُڃ، ڏکن ڏاکڙن، جبلن، لُڪ ۽ جهولن جو عڪس چٽڻ سان گڏ ميدانن جي ڏکين سفرن ۽ ڪشالن جو به ذڪر ڪيو آهي.
هن سُر جو مفهوم، جدوجهد، سچائيءَ سان پنهنجي منزل سڃاڻڻ، ڪاهليءَ جي نندا ڪرڻ، پنهنجو پاڻ کي نماڻي ۽ عاجز سمجهڻ، همٿ ڪرڻ، اڻٿڪ محنت ۽ جدوجهد ذريعي منزل تائين پهچڻ، تبديل ٿيندڙ حالتن کان آگاهي رکڻ، ريتين ۽ رسمن جي آڌار تي پنهنجن ۽ پراون کي پرکڻ وغيره شامل آهن.
سُر ديسيءَ جي بيتن ۾، اڳتي وڌڻ جو سبق ڏنل آهي، ۽ بهادريءَ سان راهه ۾ ايندڙ هر رڪاوٽ جو همٿ سان مقابلو ڪرڻو آهي. هن سُر ۾، شاهه لطيف، اِن ڳالهه جي تلقين ڪري ٿو ته، زندگيءَ ۾ پنهنجي مقصد ۾ ڪامياب ٿيڻ لاءِ فقط قسمت تي ڀاڙي ويهڻ، يا هر ڳالهه لاءِ ايئن چوڻ ته قسمت ۾ ايئن لکيل هو، يا هَٿُ، هَٿَ تي رکي ويهي رهڻ سان، ڪوبه انسان پنهنجي منزل ماڻي نه سگهندو، پر منزل تي رسڻ لاءِ محنت، ڪوشش ۽ ڪشالن ڪرڻ جي ضرورت ٿيندي.
شاهه لطيف ، سُر ديسيءَ ۾، پنهنجي سورمي سسئيءَ جي پنهنجي وَرَ پنهونءَ جي سڪ ۾ اڪيلي سر نڪري پوڻ ۽ پنهنجي عزم ۽ ارادي تي قائم رهڻ جو ذڪر ڪيو آهي، يعني شاهه لطيف، ارادي جي پختگيءَ، ثابت قدميءَ ۽ مستقل مزاجيءَ جي ڳالهه ڪئي آهي. هن سُر ۾، نه رڳو سسئيءَ جي مثالي ڪردار کي نمايان ڪيو ويو آهي، پر ان جي اعليٰ فهم کي به اجاگر ڪيو ويو آهي، جنهن سان فڪر جا ڪيئي رُخ روشن ٿين ٿا.
هن سُر ۾، شاهه لطيف، سسئيءَ جي ڏُکن، تڪليفن، پنهونءَ جي ميلاپ لاءِ سندس من ۾ سِڪَ ۽ اُڪِير، آس ۽ اُميدن، جتن جي اُٺن جي تيز رفتاري، ڪيچ جي واٽ تي ايندڙ ڏونگرن ۽ برپٽن جي ڏُکئي پنڌ ۽ اڙانگن پيچرن، سسئيءَ جي قسمت ۽ پرڏيهين جي بيوفائي جو مضمون آندو آهي. هن سُر جو مکيه موضوع آهي: 
سسئيءَ جو اٽل ارادو: سسئي ۽ پنهونءَ جي داستان جي پس منظر ۾ چيل، شاهه جي رسالي جي پنجن ئي سُرن ۾ جاکوڙ ۽ جستجو مقصد جي حاصلات لاءِ اٽل ارادن سان لڳاتار پنڌ ۽ اڻٿڪ جدوجهد جو فلسفو ملي ٿو. سُر ديسيءَ ۾ پڻ سسئيءَ جو پنهونءَ جي ڳولا ۾، اٽل ارادي سان ڪيچ ڏانهن ڪاهي پوڻ جو بيان ملي ٿو.
سسئي پنهونءَ جو داستان، جنهن دؤر سان واسطو رکي ٿو، تنهن دؤر ۾ زال ذات جو اڪيلي سِر ڀنڀور ۽ ڪيچ مڪران تائين پنڌ ڪرڻ جو تصور به ڪرڻ ناممڪن هو. هي پنڌ نه رڳو ڊگهو ۽ ٿڪائيندڙ هو، پر هن واٽ تي هڪڙي پاسي پري پري تائين انساني آباديءَ جو نالو نشان نه ملندو هو. ته ٻئي طرف وحشي جانورن سان ڀريل گهاٽا جهنگ ۽ واسينگن سان سٿيل برپٽ به جام هوندا هئا. جبلن جي آڏن ترڇن آهڙن جي اهڙي ڊگهي ۽ خطرناڪ ماحول واري رستي تي، پنهونءَ جي ڳولا ۾ سسئيءَ جي اٽل ارادي سان نڪري پوڻ واري همت ۽ بهادريءَ شاهه لطيف  کي ايڏو متاثر ڪيو، جو اُن پنهنجي ڪلام جا پنج سُر سسئيءَ جي نالي ڪيا.
شاهه لطيف، چوي ٿو ته ڪيچ واري واٽ اهڙي ڏُکي ۽ تڪليف ۾ وجهندڙ آهي جو اُن تي اُٺ به تِکو هلڻ کان لاچار آهن، ويچارا ٻاڪاريندا ۽ رڙيون ڪندا، رِڙهي رِڙهي اڳتي وڌن ٿا. هتي رُڳي رُڃ ۽ سُڃ آهي، هتي جي نوڪيلن پٿرن ۽ ڪنڊن تي هلڻ سان پير ڦٽجي پون ٿا. اهڙي ڏکئي ۽ ورن وراڪن واري پنڌ ۾ سُونهن کان سمجهه ۽ ڏاهن
سسئي جڏهن ڀنڀور مان نڪري، ڪيچ ڏانهن رواني ٿئي ٿي ته سندس ساهيڙيون کيس جهلين ٿيون ۽ چون ٿيون ته، ’سسئي، ڪيچ پري آهي، تو سان ڪو سُونهون به ساڻ ناهي، تون وڻڪار جي واقف به ناهين، ڪيچ ڏانهن ويندي ڪيئي راهگير ۽ معذوريون، ڪيچان اوري پنهنجا پساهه پُورا ڪري مُيون آهن.‘
پر سسئيءَ کين وراڻي ٿي ته منهنجو پنهونءَ سان محبت جو پيچ پيو آهي. آءٌ پنهنجي جند ۽ جان سندس حوالي ڪري چُڪي آهيان، هاڻي هوتَ بنا ڀنڀور مون کي نٿو وڻي، تنهن ڪري مون کي موٽڻ جون متيون نه ڏيو.شاهه لطيف، چوي ٿو ته سسئيءَ جو عشق اوچو ۽ ازلي آهي، جنهن کيس واٽ جي ڏکيائين ۽ تڪليفن کان آجو ڪري پنهونءَ جي محبت ۾ ايڏو ته مدهوش ڪري ڇڏيو آهي جو سسئيءَ کي وڻ وڻ منجهان پنهونءَ جي خوشبوءِ پيئي اچي ۽ هوءَ وڏي واڪي پيئي چئي ته ڪيچ ڏانهن ويندي، جيڪڏهن مِرُون منهنجي جسم جو ماس پٽي کائي وڃن ۽ رڳو هڏڙا بچن ته اُهي به هوت ڏانهن هلندا.ڏاگهن، ڏيرن ۽ ڏونگرن سسئيءَ جو ڏِيل ڏکويو آهي، اُٺ ۽ اوٺار سندس ويري آهن پر هُوءَ، هوت پنهونءَ جي ڪارڻ سڀ ڪجهه سُک ٿي سمجهي. سسئيءَ کي پڪ آهي ته سندس ڀتار ساڻس سچو آهي، ڏاڍائي ڏيرن ڪئي آهي، تنهن ڪري هوءَ پنهونءَ خاطر بَرَ جو سفر قبول ڪري ٿي. سندس ارادو اٽل ۽ حوصلا پهاڙن کان بُلند آهن، تنهن ڪري هوءَ پنهنجي ۽ پرينءَ جي وچ ۾ روڪ ۽ رنڊڪ وجهندڙ هر شيءِ کي وڏي همت سان هڪل ڪري پري هٽڻ جو چوي ٿي.
شاهه لطيف، هن سُر ۾، سسئيءَ جي تمثيل ۾ انسان کي پنهنجي اعليٰ مقصدن جي حاصلات لاءِ بُلند حوصلي ۽ اٽل ارادن سان لڳاتار جستجو ۽ جاکوڙ ڪرڻ جو سبق ڏنوآهي. سُر ديسيءَ ۾ شاهه لطيف، چوي ٿو ته سسئي، بِرهه جي باهه ۾ سڙي، من ۾ مارڳ ۾ مرڻ ۽ پوئتي نه موٽڻ جي حوصلي سان پنڌ ڪرڻ لاءِ نڪتي ۽ هر ڪنهن قسم جي ڏکيائين کي مُنهن ڏيندي ۽ سُور سهندي، پنهونءَ جي ڳولا ۾ ڪيچ ڏانهن وک وڌائيندي وئي، تنهن ڪري سندس سفر ساب پيو ۽ هوءَ هميشه جي لاءِ پنهونءَ سان هڪ ٿي وئي.
’ديسي‘ لفظ جي معنيٰ آهي ’ڏيهي‘ يعني هي هڪ ديسي راڳ آهي. ديسي راڳ انهن راڳن کي چيو ويندو آهي، جن جو تعلق ڪنهن نه ڪنهن علائقي يا ديس سان هو، جيئن سنڌديس جو راڳ سنڌو، سوراشٽر ديس جو راڳ سورٺ، بنگلاديش جو راڳ بنگلا، اهڙيءَ طرح ’ديسي راڳ‘ به ڪنهن خاص علائقي جو راڳ هو، جيڪو پنهنجي علائقي جي نالي سان مشهور ٿيڻ بدران، ديسي نالي سان ئي مشهور ٿيو. ڊاڪٽر بلوچ جو رايو آهي ته، هن وقت ديسي راڳ ٻن صورتن ۾ موجود آهي، هڪ شاهه جي راڳ ۾ ’راڳ ديسي‘ ۾، ٻيو عوامي نغمن ۾ ديسي، جيڪو نڙ جي هڪ لئي ۽ سنڌ جي ڪن لوڪ گيتن جي لئي ۾ سمايل آهي.
سُر ديسيءَ جي راڳ بابت موسيقيءَ جي ماهرن ۽ عالمن جا مختلف رايا آهن. ڊاڪٽر عبدالجبار جوڻيجي، آغا سليم ۽ امير علي خان جو رايو آهي ته، شاهه لطيف  جي رسالي جو ’سُرديسي‘، آساوري ٺاٺ جي راڳ ’ديسيءَ‘ ۾ ڳائجي ٿو. ان حوالي سان آغا سليم ۽ امير علي خان، هن راڳ کي اوڊو-سمپورڻ ڪري ڄاڻايو آهي، ۽ راڳ جي ترتيب هن ريت ڏني آهي:
آروهي: سا- ري- ما- پا- ني- سا
امروهي: سا- ني- ڌا- پا- ما- گا- ري- سا


سُر ڏهر:
شاهه جي رسالي ۾ سُرن جو ڪل تعداد ٽيهن تي مشتمل آهي. ’شاهه جو رسالو‘ تاليف ڪندڙ اڪثر محقق ان انگ تي متفق آهن. انهن سُرن مان ڪيترائي سُر هندوستاني ڪلا وديا جي ڪلاسيڪل راڳن تي ٻڌل آهن ۽ ڪي وري ٺيٺ ديسي قسم جا سُر آهن يا ڪي سُر موضوعن جي لحاظ کان جوڙيل آهن، پر انهن ٽيهن سُرن مان هڪڙو سُر اهڙو آهي، جنهن کي مختلف وقتن تي محققن مان، خاص ڪري اوائلي نسخن ۾ ان سُر کي ’ڏاهر‘ لکيو ويو آهي، ۽ پوءِ وري ڪن محققن ان ئي سُر کي، ’ڏهر‘ ڪري لکيو آهي. اڪثر محققن ۽ مرتبن ان سُر کي ’ڏهر‘ ڪري لکيو آهي. پرمانند ميوارام ۽ ڪلياڻ آڏواڻيءَ، ’ڏهر‘ لفظ جي معنيٰ ’ٿر ۾ ٻن ڀٽن جي وچ ۾ ماٿر يا ڏاڍي مٽيءَ وارو سڌو ميدان‘ ڏني آهي. غلام محمد شاهواڻي پنهنجي سهيڙيل ’شاهه جو رسالو‘ ۾ ان سُر ۾، ڪتب آيل مضمون کي چئن حصن ۾ ورهايو آهي. حقيقت ۾ هن سُر ۾، شاهه لطيف، چار داستان رکيا آهن، جن ۾ ڪل بيتن جو انگ 115 ۽ واين جو تعداد 4 آهي. سُر جي هر هڪ داستان ۾ مختلف موضوع ڪتب آندا اٿس، پر سُر جي عنوان جي لحاظ کان ان سُر ۾، ڪوبه مضمون نه آهي، پر انهن ۾ چئن مضمونن، يعني هر هڪ داستان ۾ هڪ هڪ الڳ مضمون تي شاعري ڪيل آهي، جيئن ته پهرئين داستان ۾ ’ڪنڊي‘ جي وڻ سان رهاڻ ڪرڻ ۽ کانئس ڀريو ڍورو وهڻ ۽ ان جي ڪنارن تي آباد قبيلن جون خبرون پڇڻ جا جتن ڪيا اٿس.

ٽئين داستان ۾ ونيءَ ۽ وَرَ جي روايت واري تعلق کي سنڌ جي قديم ثقافتي پس منظر ۾ پيش ڪيو ويو آهي. سنڌ جي سماج ۾، ونيءَ لاءِ آسرو ۽ آٿت صرف ور هوندو آهي. هوءَ جڏهن پيڪن مان نڪري، ڪانڌ جي آسري ٿئي ٿي ته پوءِ سندس سڀ ڪجهه ڀتار ئي هوندو آهي. مڙس کي اهو ڏوراپو ڏي ٿي ته ’تو ور وهون ڪيتريون، مون ور تون ئي تون‘ ان دؤر ۾ مڙس، ڪيتريون ئي شاديون ڪندو هو، پر ونيءَ جو مڙس ته هڪڙو هوندو هو. اُن کي تمثيلي انداز ۾ پڻ پيش ڪيو ويو آهي.
سنڌ جي زرعي سماج ۾، ور ۽ وني، حقيقي معنيٰ ۾ جيون ساٿيءَ جو ڪردار ادا ڪندا آهن. سندن رشتو، رڳو جنسي ناتن تائين محدود نه هوندو آهي، بلڪه هُو گذر سفر جي وسيلن کان وٺي حياتيءَ جي هر ڪارونهوار ۾ هڪ ٻئي جو هٿ ونڊائيندا آهن. زرعي سماج ۾، مرد کان وڌيڪ عورت ڪم ڪري ٿي. هُوءَ گهر ۾ ٻارن جي پالنا، مڙس جي لاءِ کاڌي پچائڻ، ٿانوَ ۽ ڪپڙا ڌوئڻ، چوپائي مال جي سار سنڀال لهڻ کان وٺي، گهر کان ٻاهر ٻنيءَ تي ويرَ ۽ آڀت ۾ پورهيو ڪرڻ ۽ فصل جي چونڊائي ڪرڻ تائين هڪ متحرڪ ڪردار ادا ڪري ٿي، پر انهن سڀني مامرن کان وڌيڪ هُوءَ پنهنجي وَر جي عزت ۽ مان مرتبي کي نه رڳو بچائي ٿي، پر وڌائي به ٿي. راڄ ڀاڳ ۾، مڙس جي پڳ جو سلامت هجڻ سندس زال جي رهڻي ڪهڻي ۽ ڪردار سان ٻڌل آهي. اهڙي ايڏي اثرائتي ۽ متحرڪ ڪردار ادا ڪرڻ کان پوءِ به جيڪڏهن کانئس ڪا ننڍڙي ڪوتاهي يا غلطي ٿئي ٿي ته کيس مڙس جو مار موچڙو به برداشت ڪرڻو پوي ٿو.
شاهه لطيف ، سنڌي سماج جو هڪ اهڙو پارکو هو، جنهن اُن جو باريڪ بينيءَ سان مشاهدو ڪيو. هن جتي سماج ۾ اڻبرابري، ناانصافي يا بي ترتيبي ڏٺي، اُن جي نه رڳو نشاندهي ڪئي بلڪه ان کي نبيرڻ جو ڏس پڻ ڏنو.
هُو، سُر سهڻيءَ ۾ عورت جي مرضيءَ خلاف سندس شاديءَ ۽ اُن ناانصافيءَ خلاف اُٿندڙ بغاوت جي حمايت ڪندي نظر اچي ٿو، ته سُر ڪاموڏ ۾، زال ۽ مڙس جي طبقاتي ننڍ وڏائيءَ جي نشاندهي ڪري ٿو. رسالي جي سُر ليلا چنيسر ۾، وَر سان ونيءَ جي بيوفائيءَ کي ظاهر ڪري ٿو ته سُر سامونڊيءَ ۾ زال جو مڙس جي اوسيئڙي ۾ تڙپڻ جي عڪاسي ڪري ٿو. 
سُر ڏهر جي داستان ٽئين ۾، شاهه لطيف ، هڪ اهڙي ور جو آدرشي ڪردار بيان ڪري ٿو، جيڪو پنهنجي ونيءَ جو اجهو ۽ آسرو آهي. هُو ونيءَ جا عيب ڏسي به اُنهن تي پردو وجهي ٿو.
هي هڪ صبر ۽ تحمل وارو ڪردار آهي، جيڪو تڪڙ ۾ اٻهرائي نٿو ڪري، پنهنجي پسند ۽ ناپسند تي جذباتي نٿو ٿئي، منجهس ڪٽرپڻو ناهي، هو اعتدال پسند آهي، پنهنجي ونيءَ جون ڪوتاهيون ڏسي اُنهن کي اصلاح لاءِ ڇڏي ٿو.
شاهه لطيف ، هن سُر ۾، جتي ور کي ونيءَ جي ڪوتاهين، غفلتن ۽ عيبن کي عام اڳيان آڇڻ ۽ پڌري ڪرڻ کان منع ڪري ٿو، اُتي عورت جي ان نفسيات کي به پڌرو ڪري ٿو ته هوءَ وفا ڪرڻ واري آهي ۽ هر وقت ان ور جو پيار ۽ ساٿ چاهي ٿي.
هن سُر ۾، لاڙ جي جوڌي راجا جسوڌڻ جي سورهيائيءَ جي مهما پڻ ڳائي اٿس. هن ئي تَر ۾ ڄام ڏاهر جي راڄ ڌانيءَ واري ايراضي، جنهن ۾ ٿر جي اُتر اوڀر واري خط ۽ ٿرپارڪر ۽ بدين تائين، ڪڇ جو رڻ، رڻ جي ڪنڌي ۽ ڏکڻ طرف ڪڇ جي ڀٽن واري ايراضيءَ تائين سندس راڄ ڌاني هئي. ”بدين ضلعن واري ايراضيءَ تي هن خاندان جي سپوت ڄام جسوڌڻ جي حڪومت رهي، جيڪا پارينگرکان وٺي پٽيهل تائين رهي، جنهن ۾ پٽيهل جي ڪناري جسوڌڻ جي وڏن جو آباد ڪيل شهر آڳڙي به هو.“(شوق، 1989ع، ص:18) انهن آڳڙين جو ذڪر، شاهه لطيف ، سُر يمن ڪلياڻ ۾ پڻ ڪيو آهي. مثال طور سندن ڪم ۽ ڪرت بابت، شاهه لطيف ، هن ريت ٿو ٻڌائي ته
هن داستان ۾، شاهه لطيف ، سجاڳيءَ جو سڏ پڻ ڏنو آهي ته، اصل منزل، ڏورڻ سان ئي ملي ٿي:

هن سُر جي چوٿين داستان ۾، شاهه لطيف ، ڪونجڙين جي جدائيءَ ۽ ماڳ ڇڏڻ واري المناڪ صورتحال جي دل ڀڄائيندڙ بيان کان پوءِ ساڻن شڪارين جي ظلم جو احوال پڻ ڏنو آهي. ڪونج، اصل ۾ پرڏيهي پکيئڙو آهي، ۽ خاص ڪري سياري جي موسم ۾، روهه تان لهي، ميداني علائقن ۾ چوڳي خاطر مٺي پاڻيءَ جي ڍنڍن ۽ ڍورن تي اچي لهندو آهي، پر شڪارين پاران شڪار ڪري انهن مان ڪيترن ئي پکين کي ماريو ويندو آهي
شاهه لطيف، هن سُر ۾، پنهنجي حساس طبيعت جو اظهار پڻ خوب ڪيو آهي، ۽ پکيئڙن سان پنهنجي پريت جو ذڪر به هن ئي سُر ۾، ڪيو اٿس. پکين جي شڪار جي ويڌن کي ڏسي، پکين پاران شڪاريءَ کي هيئن ٿو پاراتو ڏئي:
هن داستان ۾ شاهه لطيف ، سنڌ جي مشهور قصي، لاکيڦلاڻيءَ جو به ذڪر ڪيو آهي، جنهن راتاها هڻي، راڄ رنج ڪيا هئا. سندس مرڻ کان پوءِ ڪڇ تان ڏمر ٽريو:
هن سُر ۾، شاهه لطيف ، انساني سماج جي هڪ اهم مسئلي، غفلت ۽ سجاڳيءَ ڏانهن پڻ ڌيان ڇڪايو آهي. 
(1) سڄاڳي ۽ غفلت: سڄاڳيءَ جو ضد آهي ننڊ ۽ بيخبري. ننڊ هڪ مقرر حد تائين انساني زندگيءَ لاءِ انتهائي ضروري آهي، پر شاعريءَ ۾ ننڊ ۽ سڄاڳي استعاري طور غفلت ۽ خبردار رهڻ جي معنيٰ ۾ به ڪم ايندا رهيا آهن. شاهه لطيف، انساني جبلتن، عادتن ۽ ضرورتن کي پنهنجي ڪلام ۾، اُنهن جي اصل معنيٰ ۽ استعاري طور پڻ ڪم آندو آهي.
ساڳيءَ ريت هن سُر ۾، ننڊ کي انساني سماج جي چوگرد جي ماحول، بدلجندڙ حالتن ۽ انسانيت دشمن قوتن جي حرفتن ۽ اٽڪلن کان غافل ۽ اڻڄاڻ هجڻ جي معنيٰ ۾ به ڪم آندو ويو آهي، جڏهن ته جاڳڻ جو لفظ وقت جي ضرورتن ۽ بدلجندڙ حالتن جي پرک ۽ پروڙ، انسانيت دشمن قوتن جي حرفتن ۽ اٽڪلن کان پاڻ بچائڻ جي تدبيرن لاءِ خبردار ۽ تيار رهڻ جي معنيٰ ۾ استعمال ڪيو ويو آهي.
شاهه جي رسالي جو ڪهڙو سُر آهي، جنهن ۾ غفلت کي ننديو نه ويو آهي؟ شاهه لطيف ، غفلت کي انسان جو سڀنيءَ کان وڏو دشمن سمجهي ٿو. سندس چوڻ آهي ته، غفلت ۾ وقت وڃائڻ کان پوءِ انسان کي پڇتاءُ کان سواءِ ڪجهه پلئه ڪونه پوندو.




سُر رامڪلي:
سُر پورب وانگر، سُر ’رامڪلي‘ به سلوڪ جو سُر آهي. يعني سالڪن ۽ سندن منزل مقصود تي پهچڻ واري پنڌ جو سُر آهي. مجموعي طور ٻنهي سُرن جو موضوع ۽ ماحول ساڳيو آهي، پر معنوي لحاظ کان سُر رامڪلي، سُر پورب کان وڌيڪ وسيع معنيٰ وارو سُر آهي. هن سُر ۾، شاهه لطيف، جوڳين جي ٻن گروهن جي ڪردار جو بيان ڪيو آهي. انهن ۾ هڪڙا اُهي جوڳي، جن جون نيتون نيڪ ۽ ارادا پاڪ ڏٺائين. ٻيا جوڳي وري اهي ڏٺائين، جيڪي عمل ۽ ڪردار ۾ کٽل هئا، جن جوڳ واري نظريئي کي، پيٽ پالڻ خاطر استعمال ٿي ڪيو ۽ انهن کوٽن فقيرن کي پڻ تنبيهه ڪيل آهي. کين تڪليفن مان پچي راس ٿي پڪي ٿيڻ جا سبق سيکاريل آهن. هن سُر ۾، شاهه لطيف ، سامين جي صحبت ۽ سڪ، جوڳين جي جوڳ پچائڻ وارو نظريو، پنهنجيءَ نفس کي ماري مات ڪرڻ، رام کي ريجھائڻ ۽ ناٿ کي نمائڻ جا جيڪي جتن ڪيا، انهن سڀني عملن جي تصوير چٽي آهي. ان کان علاوه پاڻ زندگيءَ جا جيڪي ٽي سال سامين ۽ جوڳين سان گذاريائين، انهن جي ڪردار کي پرکي، جيڪا به حقيقت واري رمز حاصل ڪيائين، ان کي پنهنجي ڪلام ۾ پيش ڪيائين.
شاهه لطيف، کين جوڳي، لاهوتي، ويراڳي، ڪاپڙي، بيراڳي، بابو، بيکاري، نانگا، ٻوڙا، سامي، آديسي، سنياسي، ڪن ڪٽ، ڪن وڍيا ڪنوٽيا، ڪن چير، لانگوٽيا، گودڙيا ۽ مهيشوري، وغيره جي نالن سان سڏيو آهي، ۽ انهن جي سڄي ماحول ۽ پسمنظر کي پنهنجي ڪلام ۾ بيان ڪري انسان کي هڪ اهڙي سهڻي راهه ڏيکاري آهي، جنهن تي هلڻ سان دنيا ۽ آخرت جي منزل ماڻڻ ۾ مدد ملي ٿي. شاهه لطيف، هن سُر ۾، انهن ڪردارن وسيلي اِهو واضح ڪيو آهي، ته سچو انسان اهو آهي، جيڪو پنهنجي رب جي عبادت ۽ خلق جي اصلاح ۽ خدمت ۾ هر وقت حاضر رهي ٿو ۽ ان وجود جي نفي ڪئي اٿس، جيڪو انسان، مان، نياز، نوڙت ۽ عاجزي ختم ڪري، هٺ ۽ وڏائي پيدا ڪري ٿو، يعني خوديءَ کي مارڻ ۽ حقيقت واري راهه ۾ فنا ٿيڻ، خودي ۽ خود غرضيءَ کي ماري نابود ڪرڻ لاءِ تلقين ڪري ٿو، ۽ جوڳين وانگر منزل ماڻڻ لاءِ مختلف مرحلن مان گذرڻ لاءِ هدايت ڪري ٿو.
هن سُر ۾، شاهه لطيف ، جوڳين جي جوڳ ۽ ويراڳين جي ويراڳ کي تمثيل طور ڪم آڻي، حق ۽ حقيقت جي ڳولا ۾ جر جهنگ ۽ برپٽ بيابانن ۾ ڀٽڪندڙ، اُنهن سالڪن جي تصوير چٽي آهي، جيڪي پنهنجي مقصد لاءِ دنيا ۽ جهان جا سُکَ ڇڏي، سچي عشق ۽ پختي اِرادي سان، پنهنجي جان ۽ جسم کي بُکن ۽ ڏُکن جو عادي بڻائي، تن کي تسيا ڏيئي خودي ۽ من کي ماري نفس نِهوڙي، اٺئي پهر پنهنجي ڌڻيءَ جي ڌيان ۾ گم رهن ٿا. هُو قطري جيان سمنڊ ۾سمائجڻ چاهين ٿا. جُز آهن، ۽ ڪُل سان هڪ ٿي وڃڻ گهُرن ٿا.
سُر رامڪلي سفرنامو آهي، انهيءَ سفر جو جيڪو شاهه لطيف، جوڳين ۽ ڪاپڙين سان گنجي ٽڪر کان لاهوت تائين ڪيو هو. هن سفر دوران هن جيڪي تجربا ۽ مشاهدا ماڻيا، جيڪي ڏٺائين ۽ پروڙيائين، تنهن کي نهايت ئي خوبصورتي ۽ شاعراڻي ڪماليت سان بيان ڪيائين.
سُر رامڪليءَ ۾صوفين ۽ سالڪن جي روحاني پنڌ، جاکوڙ ۽ جستجو سان پنهنجي مقصد جي لاءِ پنڌ ڪرڻ، بُک ۽ ڏک برداشت ڪرڻ، من ماري ميڻ ڪرڻ، بهشت ۽ دوزخ جي دلاسن ۽ ڌڙڪن کان آجو ٿي خدا جي خالص راضپي ڪارڻ عبادت ڪرڻ جو موضوع ملي ٿو. ان کان سواءِ هن سُر ۾، وحدت، خلوت، خفي، نفي، ناسوتِ ملڪوت ۽ لاهوت وغيره جهڙا تصوف جا اصطلاح پڻ ڪم آيل آهن.
هن سُر جا مکيه موضوع ’سالن جو پنڌ‘ ۽  ’وجود وڃائڻ‘ آهن.
(1) سالڪن جو پنڌ: سُر رامڪليءَ ۾، شاهه لطيف، جوڳين، ڪاپڙين ۽ سامين جي تمثيل ۾، صوفين ۽ سالڪن جي رُوحاني پنڌ کي نهايت ئي تفصيل سان بيان ڪيو آهي.
جوڳيئڙا، نُوري ۽ ناري ٻن قسمن جا آهن. نُوري پاڻ عشق جي باهه ۾ سڙن ٿا ۽ سندن جوت مان ٻين کي روشني ملي ٿي.
جوڳي، آرام کي ويجهو نٿا وڃن. وٽن الاهي اسرارن ۽ ڳجهن رمزن جا خزانا آهن. عام انسانن کي سندن صحبت مان سُڳنڌ وٺڻ گهرجي، ڇاڪاڻ ته هو سِڱين وسيلي جيڪي الستي آواز ۽ روحاني راز بيان ڪن ٿا، سي سون کان ڪنهن به ريت گهٽ ناهن. سندن سُخن ٻُڌڻ کان پوءِ، کانئُن بنا جيئڻ جنجال ٿيو پوي. سامي سدائين عشق جي باهه ۾ سڙن ٿا. هو ساعت به سَگها ۽ عشق جي عذاب کان آجا ناهن، چارئي پهر چُور آهن.
هُو جوڳ جي راهه تي هلندي دنيا جي حرص ۽ لالچ، ماضي ۽ اڳتي جي ڳڻتين کان آجا ٿي، لوڪان لِڪي، ماٺ ميٺ ۾ پُورب ڏي پنڌ پيا ڪن ۽ راتو ڏينهن رَمن مٿي راهه، کين اُلڪو رڳو هي آهي ته الک سان آگاهه ڪيئن ٿجي؟ ڏيٺ ويٺ ڪيئن ڪجي، روحاني ولايت جا نشان ۽ اهڃاڻ هٿ ڪرڻ لاءِ راتيون گوندرن ۾ گذارين ٿا. سامي اُها ريت سکيا آهن، جيڪا جوڳ جي شان وٽان آهي، سندن اندر ۾ رڳو الله پيو وسي، تنهن کان سواءِ ٻيو ڪجهه به ڪونهي.

سُر رِپ:
شاهه لطيف  جي رسالي ۾ هيءُ سُر بيتن جي ڳاڻيٽي جي حوالي سان ننڍن سُرن ۾ ليکجي ٿو. ’رپ‘ لفظ جي معنيٰ آهي: ’ڳرو، ٿلهو، انتهائي وزندار، جنهن کي چورڻ ڏکيو هجي. سخت، دشمن، آفت، مصيبت.‘
تاج جويي جي مرتب ڪيل ڪتاب، ’سُر رِپ-هڪ مطالعو‘ ۾، حافظ محمد بخش خاصخيليءَ، پنهنجي مقالي، لطيف سرڪار جو سُر رِپ‘ ۾ لکي ٿو: ”سنڌ جي جاگرافيءَ ۾ ’رِپ‘ نالي ڪيتريون ديهون آهن ۽ ڳوٺ جو نالو پڻ ’رِپ‘ آهي. ٺيٺ سنڌي ٻوليءَ ۾ مرد توڙي عورتن جا نالا به ملن ٿا، جيئن: رِپ واگهه ۽ رِپ ٻائي. سنڌ جي لاڙ ۽ ٿر جي ڇيڙي تي نئين ڪوٽ لڳ ’رِپ‘ نالي محل جا کنڊر ملن ٿا. مشهور عشقيه داستان ’برؤي ۽ رِپ‘ جو سالڪ ۽ سُگھڙ اڃا تائين ڪچهرين ۾ ذڪر ڪندا آهن. هي عاشق ۽ معشوق ڊگهڙيءَ پاسي ٻڌايا وڃن ٿا.“(جويو، تاج، (مرتب)، 2002ع، ص: 109)
هي سُر، شاهه لطيف  جي عشق جي فلسفي جي پيداوار آهي، ۽ هن سُر جي اندر سمايل هر اهڙي ڪيفيت جو اظهار آهي، جنهن جو سِرو وڃي عشق ۽ محبت سان ملي ٿو، جيڪي انسان جي نفسيات ۽ اُن جي اندر جي اڌمن جا ترجمان آهن.
هن سُر ۾، نمايان طور تي نه رڳو جدائي، فراق، وڇوڙي، سڪ ۽ سار جو بيان آهي، پر انهن امنگن ۽ جذبن جو به اظهار آهي، جيڪي محبت جي ازلي لڳاءُ ۽ پريتڻي جي پيداوار آهن، جنهن ۾ اندر جي آواز، تمنائن، جذبن جو عڪس موجود آهي. ان کان علاوه فرد جون ڪيفيتون، جھڙوڪ: ڏينهن رات روئڻ، اکين مان ڳوڙها بوندن وانگي وسڻ، محرومي ۽ مجبوريءَ واري پيڙا، سڪ ۽ سوز، درد ۾ فراق واري حالت ۾ سورن جو اڀرڻ، سڄڻ کي سنڀارڻ، حال اورڻ، لڇڻ، لوچڻ، کامڻ، پڄرڻ ۽ پل پل پرينءَ جا پور پوڻ واريءَ حالت جو اثرائتي انداز ۾ بيان ڪيو ويو آهي. شاهه لطيف، تلقين ٿو ڪري ته پنهنجي نينهن کي نهائينءَ وانگر، پنهنجي اندر ۾ ايئن ڍڪڻو آهي، جيئن ٻاهر ٻاڦ نه نڪري. هن سُر ۾، وَر ۽ وَنيءَ جي ناتي ۽ ونيءَ جي پنهنجي ور سان سچائيءَ ۽ ڪانڌ جو ساڻس قرب وارو راز به سمايل آهي.
سر رپ ۾ غم، هڪ فلسفي ۽ هڪ جذبي جي صورت ۾ موجود آهي، جنهن جي ڪيفيت عام صورت کان نرالي آهي، ۽ جنهن ترتيب سان بيان ڪيو ويو آهي، اُهو انسان جي روح جي انهيءَ اصلي ويراڳ ۽ وڇوڙي کي اجاڳر ڪري ٿو، جيڪو الست کان هن کي ارپيل آهي. شاهه لطيف ، انهيءَ ڪيفيت کي نهايت ئي احساساتي طرح اثرائتي انداز ۾ بيان ڪيو آهي، جنهن ۾ ڪردارن جي بقا ۽ صدا ۾ سوز گداز آهي.
ڏکن سکن جو دارومدار ڪهڙين حقيقتن، حالتن ۽ جذباتي روين تي آهي؟ تنهن بابت رسول بخش پليجو لکي ٿو: ”ڏکن سکن جو دارومدار حقيقتن سان گڏوگڏ، ڏک سک محسوس ڪندڙ ماڻهوءَ تي، سندس ماضي ۽ حال تي، سندس جذباتي روين، لاڙن، احساس ۽ سمجهه جي جهل پل کان آزاد اڪيچار ڳالهين تي آهي. انهن ۾ هر وقت هر لحظي بجليءَ جي تيزيءَ سان تبديلي ايندي رهي ٿي، جنهن ڪري ساڳي جاءِ ٽي ويٺل ماڻهو انهيءَ ساڳي پل ۾ ’گهڙي ماسو گهڙي تولو‘. (پليجو، 2015ع، ص: 78-177) 
سُر رپ ۾، شاهه لطيف ، ڏک ۽ غم جو فلسفو بيان ڪيو آهي، ۽ سُر جي شروعات ئي لفظ ’گوندر‘ سان ٿيل آهي، جيڪو وسيع معنيٰ ۾ درد ۽ غم، ڏک ۽ پيڙا جو انتهائي درجو ڏيکاري ٿو.

سُر رِپ جي روحاني راز بابت غلام محمد شاهواڻي لکي ٿو ته: ”هن سُر ۾، هڪ سالم سالڪ جو روح، رب کان ڌار ٿيڻ تي آهه، زاري ڪري ٿو. هو جيڪي وڇوڙي جون درد ڀريون دانهون ڪري ٿو ۽ هنجون هاري ٿو. جڏهن سالڪ کي اِها سمجهه ايندي، تڏهن ويجهڙائي ۽ وصال لاءِ واجهه وجهندو ۽ فرش تان وري عرش ڏي اڏامڻ جي ڪوشش ڪندو.“(شاهواڻي، 2005ع، ص: 732) سُر رپ وجود کي متاثر ڪندڙ ڪيفيتن سان ڀريل آهي.
’رِپَ‘ سُر جي ڪنهن راڳ جي بنياد هجڻ بابت غلاممحمدشاهواڻي لکي ٿو ته، ’رِپَ‘ نالي ڪابه راڳڻي ڪانهي، پر ڊاڪٽر بلوچ، شاهه لطيف  جي راڳ تي تحقيق ڪندي هي نتيجو اخذ ڪري ٿو ته، شاهه جي راڳ ۾ ’رِپَ‘ به وڏو راڳ ڪري ڳايو ويندو هو. شاهه جي راڳي، سيد غلام شاهه کان جڏهن ڳارايو ويو ته معلوم ٿيو ته، ’رپ‘ راڳ ڪلياڻ سان لاڳو آهي، يعني سُر رپ جو راڳ ڪلياڻ ٺاٺ جي راڳن مان ئي ڪو هڪ راڳ آهي.
سنڌ جي محققن - معمور يوسفاڻي، حافظ محمد بخش خاصخيلي ۽ ڊاڪٽر اسد جمال پليءَ جي راءِ آهي ته، ’بروو ۽ رِپ‘، عاشق ۽ معشوق هئا ۽ سندن ڪهاڻي، شاهه لطيف  جي پنجن سُرن تي محيط آهي، جيڪي هي آهن: ڪلياڻ، يمن ڪلياڻ، برووسنڌي، پرڀاتي ۽ رِپ. 
’سُر رِپ-هڪ مطالعو‘ ۾، ڊاڪٽر اسد جمال پلي پنهنجي مقالي، ’سُر رِپ ۾ صرفي ۽ نحوي ترڪيبون‘ ۾  لکي ٿو: ”’بروي ۽ رِپ‘ جي ڪهاڻيءَ موجب ’رِپ‘ جي پيءُ جو نالو ’ڪلياڻ‘ هو ۽ سندس راڄڌاني ’ڪلات‘ سڏبي هئي – جيڪو علائقو هاڪڙي ۽ ريڻي نديءَ جي ڇوڙ وارو علائقو هو. جتي ’ڳاڙهي ڀڙهي‘ ۽ ’بروي‘ جي شهر ’ڀرڙ‘ جا آثار موجود آهن، جيڪي موجوده تعلقن ’ڪوٽ غلام محمد‘ ۽ ’ڊگهڙي‘ جي نقشن ۾ اچن ٿا. پراڻن نقشن ۾ ’رِپ‘ جي آثارن جو پڻ گهڻو ذڪر آهي، ۽ هنن آثارن کان الهندي طرف موجود ’رِپ‘ جو شهر ۽ رِپ جي نالي سان ديهون موجود آهن... رِپ نه صرف معنوي بلڪ تاريخي سُر پڻ آهي. ٻئي طرف موسيقيءَ جي لحاظ کان ’رِپ‘ کي ’ڪلياڻ‘ ٺاٺ ۾ ڳايو ويو آهي، جيڪو پڻ هن حقيقت کي قريب تر آهي.“(جويو، تاج، (مرتب)، 2002ع، ص: 77)
سُر رپ ۾ ٻه داستان آهن: داستان پهرئين ۾ 28 بيت، 1 وائي، داستان ٻئي ۾ 19 بيت ۽ 1 وائي شامل آهي.

سُر سارنگ:
سُر ’سارنگ‘ ۾ مندائتي مينهن جو مانڊاڻ منڊيل آهي، ته وسڪاري کان پوءِ، سڀئي نديون ۽ نالا، ڍنڍون ۽ ڍورا، تل ۽ ترايون، پلر جي پاڻيءَ سان پُر ٿي وڃن ٿيون. مينهن جي پالوٽ سان اُڃايلن جي اُڃ لهي ٿي، مال سکيو ٿئي ٿو ۽ سانگي سَرها ٿين ٿا. پرديس ويل پورهيت وطن ورن ٿا ۽ وڇڙيلن جا ميلا ٿين ٿا.
هن سُر ۾، شاهه لطيف، برسات جي موسم، ڪارن ڪڪرن جي گجگوڙ، وڄن جي چمڪاٽ، وس لاءِ واجهائيندڙ تاڙي جي تنوار، پلر جي پالوٽ کان پوءِ پَٽن تي موريل سائي گاهه، ڌوپجي ويل وڻن ٽڻن، گاهه چرڻ لاءِ ميدانن ۾ پَهريل مال، ڪُنڍين مينهن، ٻڪرين ۽ رڍن جي ڌڻن جو وٿاڻن ڏانهن وَرَڻ جي نهايت ئي سهڻي نموني منظر نگاري ڪئي آهي.
هن سُر ۾، هارين، سنگهارن ۽ مالوند ماڻهن جي ڪِرت ۽ اُن سان لاڳاپو رکندڙ اوزارن ۽ ماحول کي ذڪر هيٺ آندو ويو آهي.
سُر سارنگ جا مکيه موضوع هي آهن:
(1) برسات ۽ خوشحالي: قديم دؤر کان وٺي سنڌ ۽ خاص طور تي ٿر، ڪاڇي ۽ ڪوهستان جي ماڻهن جي گذر سفر جو وسيلو چوپائي مال ۽ ٻني ٻاري تي آهي، تنهن ڪري اُنهن جي لاءِ مِينهن زندگي ۽ موت جو مسئلو پئي رهيو آهي. مينهن نه پوڻ ڪري نه رڳو سندن ٻنيون ٻارا غير آباد ٿيندا آهن پر ڏڪار جي ڪري چاري جي اڻهوند سبب چوپايو مال به مريو وڃي. اهڙين حالتن ۾ اُهي مِينهن لاءِ جهنگ جي اُڃايل جانورن، پکي پکڻن ۽ وڻن ٽڻن جيان واجهائيندا رهندا آهن. سمنڊ ۾ رهندڙ سِپن جيان، کين مِينهن ڦڙيءَ جي سِڪَ هوندي آهي.ڍ
پر جڏهن الله تعاليٰ جي حڪم سان، آڪاس تي آگم جا آثار نمايان ٿين ٿا، ڪارن ڪڪرن جي گجگوڙ ۽ کنوڻ جي تجليءَ سان ئي سندن حياتيءَ ۾ انڊلٺ جا گوناگون رنگ اُڀري پوندا آهن، چئني پاسي سُک ۽ سُڪار ڇائنجي ويندو آهي ۽ ساز ۽ سارنگين جا سُر وِکرندا آهن. 
سُر سارنگ ۾، مالوند ماڻهن جي رهڻيءَ ڪهڻيءَ ۽ زندگيءَ جي حالتن جي ترجماني ڪئي وئي آهي. مالوند ماڻهو ۽ هاري، صبح شام هٿ کڻي، پالڻهار کان پلر جي پالوٽ ڪرڻ لاءِ دعا گُهرندا آهن.ڌڻي سڳورو ته ٻاجهارو آهي، پنهنجن عاجز بندن جا عرض اگهائي ٿو. کانئس، ماڻهن جون حالتون ڳجهيون ناهن، نيٺ ڪڪرن کي وسڻ جو حڪم ٿئي ٿو، ۽ اُتر پاسي کان ڪڪر ڪهي اچن ٿا، اُڃايل پٽن تي پلر جي پالوٽ ٿئي ٿي.

شاهه لطيف، زندگيءَ جو شاعر آهي. هو جتي پنهنجن ڪردارن جا ڏُک ۽ اهنج بيان ڪري ٿو، اُتي سندن خوشين ۽ خوشيءَ جي خواهشن جي ترجماني پڻ ڪري ٿو. سُر سارنگ ۾ شاهه لطيف، ڏڪار سٽيل هارين ۽ سنگهارن جي بُکن ۾ پاهه ٿيل وجود جو عڪس چٽيو آهي ته ساڳئي وقت مِينهن وٺي کان پوءِ خوشيءَ مان ٻهڪندڙ سندن چهرن، مَن ۾ اُٿندڙ رنگين جذبن ۽ خواهشن کي پڻ پنهنجي شاعريءَ ۾ سَموهي امر ڪيو اٿس.
شاهه لطيف، سُر سارنگ ۾، سُکي زندگيءَ جي هڪ اهڙي تصوير چٽي آهي، جنهن ۾ رزق جي ڳڻتي ناهي، اڃ وڃ جي سهولت لاءِ تازي گهوڙا موجود آهن، مِينهن وسي رهيو آهي، ۽ خوشي توڙي خوشحالي، هر ڪنهن جي منهن مان بَکِي رهي آهي.

(2) جَنِ مهانگو لهي ميڙيو: شاهه لطيف، هڪ عوامي شاعر جي حيثيت سان، سنڌي سماج ۾ عوام کي پيش ايندڙ مختلف مسئلن، ڏکيائين، اهنجن، سندن پرماريت، عوام دشمن قوتن جي مختلف حرفتن ۽ سازشن تي گهري نظر رکي آهي.
سُر سارنگ ۾ شاهه لطيف، سنڌي سماج جي هڪ اهڙي طبقي ڏانهن اشارو ڪيو آهي، جيڪو پنهنجي ناڻي جي زور تي، اَنُ ۽ کاڌي پيتي جون ٻيون شيون خريد ڪري ذخيرو ڪري، ڏُڪار ۾ ماڻهن جي مجبوريءَ جو فائدو وٺي، تمام گهڻي اگهه تي وڪرو ڪندو هو. پنجن مان پندرهن ڪرڻ جي اٽڪل تي عمل ڪرڻ وارو هي طبقو، هر دؤر ۾ طبقاتي سماج جو اهم جُز پئي رهيو آهي. طبقاتي سماج جو بنياد ئي انهيءَ اٽڪل تي رکيل آهي، جنهن کي ڪارل مارڪس Surplus Value سڏيو آهي.
توڙي جو سَرپِلَس وئليو نج سرمائيداراڻي سماج جو اصطلاح آهي، پر جاگيرداري سماج ۾ پڻ ساڳيو ئي اصطلاح ٿوريءَ مختلف شڪل ۾ موجود هوندو آهي. سرمائيداري سرشتي ۾، هزارين پورهيتن جي محنت جو کٽيو، هڪ همراهه، بنا ڪنهن محنت جي ڦٻايو وڃي. ساڳيءَ ريت، جاگيرداري ۽ زرعي سماج ۾ هڪ هاري، تتيءَ ٿڌيءَ هر ڪاهي، فصل تيار ڪندو آهي، پر سندس اُپايل جنسن مان، کانئس وڌيڪ زميندار ۽ واپاري ڪمائيندا آهن.
ڪنهن به معاشي سرشتي ۾ مهانگائي وڌائڻ جو سڀنيءَ کان وڏو ذميوار اهو نفعي خور طبقو ئي هوندو آهي.
ماضيءَ ۾ هي پرماريت ڪندڙ هي طبقو، آبپاشي سرشتي وسيلي آباد، سنڌ جي مختلف علائقن مان کاڌي پيتي جون شيون خريد ڪري، ڏڪار سٽيل باراني علائقن جهڙوڪ: ٿر، ڪاڇو ۽ ڪوهستان ۾، مهانگي اگهه تي وڪرو ڪندو هو، پر وَسَ وَٺَي کان پوءِ جڏهن، باراني علائقن ۾ زمينون آباد ٿينديون هيون، هارين جون گُنديون، اَنَ مان ڀرجي وينديون هيون، ۽ سنگهارن جو مال، سائو گاهه چَري، گهڻو کير ڏيندو هو، کير، لسي، ڏُڌ ۽ مکڻ جام ٿيندو هو ته مهانگائي ڪندڙ مُوذين کان ماروئڙن جي جند ڇُٽِي پوندي هئي، تنهن ڪري شاهه لطيف، دعا گهري ٿو.

سُر سارنگ ۾ شاهه لطيف، هڪ پاسي جتي قدرت جي نظارن، سماجي مسئلن ۽ انساني امنگن جا عڪس چٽي، سنڌ ۽ ساري عالم ۾ خوشي ۽ خوشحاليءَ لاءِ دُعا گهري آهي، اُتي ٻئي پاسي روحاني رمزن جي پڻ اپٽار ڪئي اٿس. سُر سارنگ ۾ جيڪا روحاني تمثيل رکيل آهي، ان بابت غلام محمد شاهواڻي لکي ٿو ته، جھڙيءَ طرح برسات کان اڳ، ملڪ جي اهڙي حالت هوندي آهي، جنهن ۾ هر شئي جو ڏڪر ۽ اڻ هوند هوندي آهي، پر وسڪاري کان پوءِ هر طرف سک، خوشيون ۽ خوشحالي اچي ويندي آهي، بلڪل ايئن ئي اسلام کان اڳ عربستان جي جيڪا حالت هئي، جتي هر طرف ظلم، بي انصافي ۽ بداخلاقي ڇانيل هئي، نيڪين جو قحط هو، پر اسلام جي اچڻ کان پوءِ اُتي جون حالتون يڪسر تبديل ٿي ويون. پاڻ سڳورنﷺ جي آمد سبب، دنيا ۾ خوشبختيءَ جي پالوٽ ٿي، ۽ انسان کي پنهنجو حقيقي شرف ۽ مانُ مليو، ذهني ۽ فطري آزادي حاصل ٿي، انسانيت جو شعور حاصل ٿيو، مادي توڙي ذهني خوشحالي نصيب ٿي ۽ ماڻهن جون دليون روشن ٿيون. سُر سارنگ سڄو ئي، معنوي سُر آهي، جنهن ۾ شاهه لطيف ، پنهنجي اعليٰ فڪر کي ڪنهن عشقيه داستان يا نيمتاريخي روايت جي سانچي ۾ سموهڻ بدران، برسات کي بنياد بڻائي، حقيقي زندگيءَ  يعني انسان جي اندر جي تبديليءَ جو اظهار ڪيو آهي.
راڳ جي حوالي سان ’سارنگ‘، سنگيت ۾ بنيادي حيثيت رکي ٿو. راڳ جي ماهرن وٽ، روايت هن ريت آهي ته، ’سارنگ‘، هڪ پکيءَ جو نالو آهي، جنهن کي نڙگهٽ هيٺان هڪ سوراخ آهي. اُهو جڏهن پاڻي پيئندو آهي ته سمورو پاڻي ان سوراخ مان وهي وڃي هيٺ ڪرندو آهي، ۽ هو اُڃايل ئي رهجي ويندو آهي. آخر جڏهن کيس اُڃ گهڻو تنگ ڪندي آهي ته، هڪ هنڌ ويهي جھونگارڻ لڳندو آهي، سندس جهونگار جو ورلاپ ڏاڍو سريلو ۽ درديلو هوندو آهي. جڏهن اُهو پکي جهونگاري جهونگاري ٿڪجي پوي ٿو ته ماندو ٿي نماڻين نگاهن سان آسمان ڏانهن نهاريندو آهي ته، آسمان ۾ جهڙ ٿي پوندو آهي، ۽ بوندون وسڻ لڳنديون آهن. پوءِ اُهو پکي وسڪاري جي ان پاڻيءَ مان پنهنجي اُڃ اجهائيندو آهي، ۽ سندس تتل جسم به ٺري پوندو آهي. انسان جڏهن ان پکيءَ جي جهونگار ٻڌي، ته ان کي سامهون رکي، ان کي سڌاريو سنواريو ۽ ان جهونگار جو نالو، ان پکيءَ جي نسبت سان ’سارنگ‘ رکيو، جيڪو ٽاڪ منجھند جو تتل ڪاڙهي مهل ڳايو ويندو آهي. اِهو وقت ان ڪري مقرر ڪيو ويو آهي، جو ان مهل ئي سج جي تپش ۽ نٽهڻ اُس ۾ ڪائنات جي هر ذري کي ٿڌڪار ۽ راحت جي ضرورت هوندي آهي، جيڪا هن راڳ جي ڳائڻ ۽ ان جي اثر سان ئي حاصل ٿيندي آهي.
سارنگ، سنڌ جو هڪ قديم راڳ آهي. گهڻو ڪري سنڌي لوڪ گيتن ۽ نڙ جي ڪن ديسي ڌنن جي سُرن جي ترتيب ’سارنگ‘ ۽ ’ملهار‘ واري آهي. ’سنڌي سارنگ‘، ’هنديميگهه‘ سان مشابهه آهي، ۽ سنڌي سارنگ ۾ ڌيوت جي سُر کي زياده نڀايو ويندو آهي، سارنگ جي سُرن جو اِهو ڪمال آهي، جو انهن جي نسبت، ان کي ’پپيهي‘ جي پي پي، ’ڪونج‘ جي ڪِرڪڻ، ’ڪوئل‘ جي ڪُوڪُو، ’مور‘ جو ٽهوڪو، چُڻڪ ۽ چنگ سڏيو ويو آهي. سارنگ ۾ جتي رنگن ۽ سُرن جو سنگم آهي، اتي منجهس رعب تاب، دٻدٻو ۽ هيبت پڻ آهي، جنهن جي نسبت سان کيس شينهن، هاٿي ۽ نانگ پڻ سڏجي ٿو. اهڙيءَ ريت مختلف خاصيتن سبب کيس مختلف نالا ڏنا ويا آهن، جن مان ماکيءَ جي مک، ڀؤنر، گهيٽو ۽ هرڻ مشهور آهن. لغت ۾ سارنگ جي معنيٰ: هيرو، زيور، ذات، نانگ ۽ برسات جي ڏنل آهي. سارنگ جون لفظي معنائون ته ڪيتريون ئي آهن، پر شاهه لطيف  جي سُر سارنگ ۾، سارنگ جي معنيٰ بادل، بارش، مينهن ۽ وسڪاري جي آهي.
ڪنهن زماني ۾، سارنگ راڳن جي ورڇ جو هڪڙو طريقو هو. هڪڙا شڌ يا نج راڳ هوندا هئا، جن جي تاثير کي وڌائڻ لاءِ انهن کي ٻين راڳن سان ملائڻو نه پوندو هو، ٻيا راڳ وري اهڙا هوندا هئا، جن جي تاثير کي وڌائڻ لاءِ ٻئي ڪنهن راڳ جو اثر ورتو ويندو هو. اهڙن راڳن کي ’ڇايا راڳ‘ چئبو هو. اهڙن راڳن ۾ ٻين راڳن جو اثر ته ورتو ويندو هو، پر انهن راڳن جو سڀاءُ ۽ مزاج قائم رهندو هو، يعني ته انهن راڳن تي ٻين راڳن جو پاڇو پوندو هو. اهڙن راڳن سان ڇايا جو لفظ ڳنڍيو ويو، جيئن ’ڇايانٽ‘ ۽ ’ڇايا ٽوڙي‘ وغيره. ٽيان وري اُهي راڳ هئا، جيڪي ٻين راڳن جي ميلاپ سان ٿي ٺهيا. اهڙن راڳن کي سنڪيرن راڳ سڏيو ويو. آغا سليم لکي ٿو: ”سنڪرن مان سانڪري لفظ ٺهيو. سانڪري مان سارنڪ ۽ سارنڪ مان سارنگ لفظ ٺهيو. ’لوچين‘ پهريون دفعو ’سنڪرن‘ لفظ کي ’سانڪر‘ لکيو. سنگيت مڪرند جو مصنف، سارنگ ڀيرويءَ جو ذڪر ڪري ٿو. سارنگ نٽ مان نٽ اکر ختم ٿي ويو ۽ رڳو سارنگ رهجي ويو ۽ ايئن سارنگ راڳ بڻجي پيو... اِها روايت ڪلاسيڪي راڳ جي باري ۾ آهي، جڏهن ته سنڌيءَ ۾، سارنگ لفظ جي معنيٰ بادل آهي، ۽ سنڌ ۾ سارنگ، ميگهه راڳ ۾ ڳايو ويندو آهي. منهنجو خيال آهي ته هي نج سنڌي راڳ آهي، جيڪو پوءِ ڪلاسيڪي راڳن ۾ شامل ٿيو آهي.“(سليم، آغا، 2011ع، ص: 44)
ڊاڪٽر نبي بخش بلوچ جو رايو آهي ته، سنڌ جو ’سارنگ‘ راڳ گهڻو آڳاٽو آهي، اصلي رسم روايت موجب، سنڌي سارنگ، سانوڻ جي مينهن جو راڳ آهي. شاهه جي راڳ بابت جيڪا تحقيق ڪئي وئي، ان مان ’راڳ سارنگ‘ بابت ايئن معلوم ٿيو، جو ڄڻ هندوستاني ’راڳ ميگهه‘ ۾ ’ڌيوت‘ جو سُر لڳايو ويو آهي. شاهه لطيف  جي ’راڳ سارنگ‘ ۽ ’بندرابنيسارنگ‘ جي ڀيٽ ڪندي اِهو فرق نظر آيو، جو ’بندرابني سارنگ‘ ۾ ٻئي نکاد (ڪومل-تيور) لڳن ٿا، پر شاهه جي سارنگ ۾ هڪ نکاد لڳي ٿو.
ڊاڪٽر عبدالجبار جوڻيجو، ڊاڪٽر بلوچ جي راءِ کي اڳتي وڌائيندي لکي ٿو ته: اِهو نتيجو اسان کي سارنگ جي سنگيت کي سمجهڻ ۾ مددگار آهي. شاهه جو ’سارنگ‘، موسيقيءَ جي ترتيب موجب ’بندرابني سارنگ‘ آهي، جيڪو ڪافي ٺاٺ جو اوڊو، کاڊو راڳ آهي. آروهي ۾، گنڌار، ڌيوت ۽ امروهيءَ ۾ گنڌار جو سُر لڳندو ناهي. راڳ جو وادي سُر کرج (سا) آهي يعني راڳ جو زور هيٺين سُرن تي آهي. اهڙيءَ ريت شاهه جو ڪلام ۾ پڻ آگم لاءِ التجا آهي. سُر سارنگ ۽ راڳ بندرابنيءَ ۾ اِها وڏي هڪجھڙائي آهي. 
سُر سارنگ ۾ چار داستان آهن: داستان پهرئين ۾ 33 بيت، 1 وائي، داستان ٻئي ۾ 9 بيت، 1 وائي، داستان ٽئين ۾ 12 بيت، 1 وائي، داستان چوٿين ۾ 19 بيت ۽ 1 وائي آهي.

سُر سامونڊي:
سُر سامونڊي، رسالي جو اُهو سُر آهي، جنهن جي پسمنظر ۾ نه ڪو واقعاتي داستان آهي، ۽ نه ئي ڪي ظاهري واقعا، جنهن جي بنياد تي شاعر، پنهنجي ڪلام ۾ ايڏي سوز ۽ فراق، انتظار ۽ اوسيئڙي جي تصوير چٽي آهي! پوءِ اهڙو ڪهڙو سبب  آهي، جو شاهه لطيف  جي سُر سامونڊيءَ ۾، سوز ۽ فراق جو جذبو چوٽ تي چڙهيل آهي. ان جو بنيادي سبب، ان وقت جي سياسي، سماجي ۽ معاشي بدحاليءَ آهي، جنهن شاهه لطيف  جي حساس طبيعت تي تمام گهڻو اثر ڪيو.
شاهه لطيف ، ٽي سال سنڌ جي سير سفر ۾ گذاريا ۽ هر هنڌ وڃي، مختلف ماڳن تي وسندڙ پورهيت ذاتين، طبقن ۽ برادرين جي ريتين، رسمن، رواجن، الڳ الڳ ڌنڌن جي ماڻهن جي جذبن، امنگن جا ڌار ڌار اڀياس ۽ مشاهدا ڪيا. هن سُر ۾، جيڪو به بيان ڪيل آهي، ان ۾ هن فطرت شناس شاعر جي مشاهدي ۽ تخليقي احساس جو عڪس آهي. سندس لفظ لفظ ۽ سِٽَ سِٽَ ۾ محبت جون ميخون ۽ ورهه جا ورلاپ، اوسيئڙيءَ ۾ دردونديءَ جي دل جي دانهن ۽ ان جي ڪوڪارجي چترڪارِي آهي.
سُر سامونڊي پڻ، سُر سريراڳ جيان سمنڊ رستي، ڏورانهن ڏيهن تائين وڻج واپار ڪندڙ وڻجارن بابت آهي. هن سُر ۾، وڻجارن جي ٻيڙين، جهازن ۽ غورابن جي مختلف پُرزن، سِڙهن، ناڙِين، مُهرين، ونجهن، اولڻ، وائُنٽين (جهنڊين)، بيرقن (جهنڊن)، تڙن ۽ بندرن جي نهايت ئي سهڻي منظرڪشي ڪئي وئي آهي.
شاهه لطيف، سنڌ جي بندرن جو سير سفر ڪري، سامونڊي زندگيءَ جو گهرو مشاهدو ڪرڻ کان پوءِ، هن سُر ۾، هڪڙي پاسي سنڌ جي اُنهن واپارين جو ذڪر ڪيو آهي، جيڪي لنڪا جي سون جي هاڪَ سُڻي ’لنڪا لنڪا‘ جون وائيون ڪندا، اُتر جي هوائن لڳڻ سان ئي، سمنڊ کي ساڻيهه سمجهي، پڳهه ڇوڙي پنڌ پوندا هئا، ۽ ٻئي پاسي واهُونڊي جي ورڻ تائين، سندن ونين جي انتظار ۽ اوسيئڙيءَ ۾ ٻرندڙ خواهشن، جذبن، اُڌمن ۽ اُمنگن کي اهڙي پُراثر نموني بيان ڪيو اٿس، جنهن جو سنڌي شاعريءَ ۾ مثال نٿو ملي.
 شاهه لطيف ، سنڌي عورت جو هڪ مختلف روپ ’وڻجاريءَ‘ جي ويس ۾ پيش ڪيو آهي ته هوءَ ڪيئن نه پنهنجي ور جي وڇوڙي سبب، هنجون ٿي هاري ۽ نيڻ مان نير وهائي، وفا ۽ قربداريءَ جي ڪيفيت جو اظهار ٿي ڪري ۽ وڻجاري جي سامونڊي سفر تي اسهڻ کان اڳ، ۽ انهن جي خير سلامتيءَ واري سفر ۽ سک ۽ سلامتيءَ سان واپس ورڻ لاءِ، بندرن جي ڪنارن تي وڃي درياهه شاهه تي باسون باسينديون هيون، سکائون ڪنديون هيون ۽ جل پُوڄا ڪنديون هيون، جنهن ۾ کين ڏيئا ٻارڻ، اکا وجھڻ، کٿوري ۽ سرکنڊ جي خوشبوءِ سان واس ڏيندي ڏيکاريو ويو آهي:

هن سُر ۾، ريتين، رسمن، وڻجارن جي رهڻي ڪهڻيءَ، موسمن جي بدلجڻ، وڻن، ٻوٽن، ڪکن، ڪانن ۽ گاهن جو موسم مطابق اڀرڻ، نسرڻ، تارن جي علم، واپاري، اقتصادي، جاگرافيائي، نفسياتي، اخلاقي ۽ تاريخ جي ٻين موضوعن جي باري ۾، معلومات موجود آهي. هن سُر ۾، نه رڳو سنڌي سماج جو ڳوڙهو مشاهدو نظر اچي ٿو، پر محبوب (منزل) جو مشاهدو ماڻڻ لاءِ، ڏينهن جو چين ۽ رات جو آرام ڦٽائڻو پوي ٿو. ڪيئي ڪشالا ڪڍڻا پون ٿا. هنجون هارڻيون پون ٿيون. اکين مان جر ڪجر ڪڍي، انهن کي اوجاري صاف ڪرڻو پوي ٿو. جيستائين محبوب جو قرب ۽ رضا حاصل ڪرڻ لاءِ ان راهه ۾ ڳچ نه ڳاربا، تيستائين ابدي عيدون عطا ڪونه ٿينديون ۽ نه ئي وري حقيقت جي منزل ملندي. وڻجارن جون ونيون، اونهي ۾ اوهري، پرڏيهه پلاڻيل وڻجارن کي، سارين ٿيون، وڇوڙي جا وڍ سهن ٿيون.
سمنڊ جي هيبت ڏسي، سندن مَنَ ۾ مونجهه ٿئي ٿي ۽ کين پَل پَل پُور پون ٿا. اُهي سمنڊ ۾ اَکا وجهن ٿيون، پڙ باسين ٿيون، ناکُئَن کان سندن ڏَسَ ۽ پار پَتا پُڇن ٿيون پر جڏهن کين ڪٿان به ڪو آسرو يا آٿت نٿي ملي ته پوءِ اُهي گوندر جي سمنڊ ۾ غوطا کائڻ لڳن ٿيون.

ايترن ڏُکن ۽ ڏوجهرن ڏسڻ کان پوءِ جڏهن اُهي وڻجارن کي موٽي ماڳن ڏي ايندي ڏسن ٿيون ته سندن دليون باغ بهار ٿيو پَون. اُهي پنهنجي اکين ۾، ڪيئي خواهشون ۽ التجائون کڻي، سندن آڌرڀاءُ ڪن ٿيون. وڻجارا ٻه ڏينهن رهي، وري ٻيڙيون مَکي وڃڻ جون وائيون ڪرڻ لڳن ٿا، ويچاريون ونيون سندن اڳيان آزيون نيازيون ڪندي روئن ٿيون، کين وڃڻ کي وسارڻ جون وينتيون ڪن ٿيون.

پر سندن سمورين آزين نيازين، وينتين، منٿن، ميڙن کان پوءِ به وڻجارا پڳهه ڇوڙي، هلڻ هارا ٿين ٿا ته وڻجاريون، پنهنجن مائرن سان پنهنجو اندر اورين ٿيون.
شاهه لطيف، هن سُر ۾، هڪ اهو نڪتو پڻ بيان ڪيو آهي ته انسان مايا جي موهه ۾، ڪيترائي ڏُک ڏسي ٿو. هڪڙي خوشي حاصل ڪرڻ لاءِ، ٻين ڪيترين ئي خوشين جو ٻليدان ڏئي ٿو. عورت فطرت جي وڌيڪ ويجهو هئڻ ڪري پنهنجي فطري خواهشن جي مامري ۾ تمام گهڻي حساس هوندي آهي.
سُر سامونڊي، وڻجاري عورت جي اُن نفسيات جي نمائندگي ڪري ٿو، جنهن ۾ کيس سون، هيري، مال ۽ ملڪيت جي گُهرج ته ضرور آهي، پر اُن کان وڌيڪ کيس پنهنجي ڀَتار جي محبت جي ضرورت آهي. هُوءَ، سون ۽ هيري لاءِ، جوڀن ۾ جدائي نٿي سهي سگهي، تنهن ڪري وَرَ کي روڪيندي چوي ٿي. اُن جدائيءَ کي روڪڻ لاءِ هوءَ ڇا ٿي ڪري؟ 

سنگيت ۾، سُر سامونڊيءَ جو نرالو مقام آهي، ۽ ان سُر ۾، سمايل راڳ بابت مختلف رايا آهن. ڊاڪٽر نبي بخش  خان بلوچ جو رايو آهي: ”سامونڊري سُر، يقيني طور مقامي سنڌي سُر آهي، ڇاڪاڻ ته هندوستاني موسيقيءَ جي روايت ۾، ’سامونڊري‘ نالي ڪوبه راڳ يا راڳڻي موجود ناهي. شاهه صاحب جڏهن پنهنجي ڪلام کي ڳائڻ ذريعي ٻين تائين پهچائڻ جو ارادو ڪيو، تڏهن ان لاءِ راڳ جي نئين سرشتي جو بنياد وڌائين ۽ ان ۾ هندوستاني موسيقيءَ جي راڳن ۽ راڳڻين سان گڏ، اڌو اڌ  کن مقامي سنڌي سُر ۽ الحان شامل ڪيائين. سندس وقت تائين شايد سنڌ جي هيٺئين لاڙ ۽ کاري واري ڀاڱي ۾، وڻجارن جي موضوع وارو ’سامونڊري‘ ڳائڻ يا ’سامونڊري سُر‘ هلندڙ هو، جنهن کي راڳ ۾ شامل ڪيو ويو. ان وقت، ان جي صورت ۽ هيئت ڪهڙي هئي سو معلوم نه آهي، پر شاهه جي راڳ تي تحقيق دؤران اسان کي ايئن معلوم ٿيو ته، ڀٽ تي ’شاهه جو راڳ‘ ۾ جيئن سُر سامونڊري هاڻي ڳائجي ٿو، تيئن اهو ڪنهن حد تائين ڄڻ هندوستاني راڳ، ’گاوتي‘ سان ملي ٿو. سنڌ جو اهو آڳاٽو راڳ هاڻي شاهه جي راڳ ۾ ئي وڃي سلامت بچيو آهي، باقي ٻاهر ڪٿي به ڪونه ٿو ڳائجي.“(بلوچ، 2013ع، ص: 29)
منظور نقويءَ جو رايو آهي: ”سُر سامونڊي، پوربي ٺاٺ جو کاڊو-سمپورڻ راڳ آهي. آروهيءَ ۾ مڌم جو سُر نٿو لڳي. وادي سُر گنڌار ۽ سموادي سُر نکاد آهي. جو سُريراڳ جي انگ ۾ ڳائبو آهي.“(نقوي، منظور، 1981ع، ص: 56)
سُر سامونڊيءَ بابت شيخ عزيز جو رايو آهي ته، سُر سامونڊي، بلاول ٺاٺ جو راڳ آهي، جيڪو سنڌ اندر گهڻو مقبول هو. ان جي صورت مڌم اسٿان جي پنجم کان ٽيپ اسٿان جي پنجم ۾ گهڻو واضح ٿئي ٿي، يعني اُتر انگ جو راڳ آهي. امير علي خان جو رايو آهي ته، سُر سامونڊي هندوستاني راڳ مالا موجب، پوربي ٺاٺ جي جيت سري راڳ ۾ ڳائبو آهي، جو واڊو سمپورڻ راڳ آهي، پر جڏهن جيت سري راڳ ۾، سُر سامونڊي ڳائجي ٿو ته، هن جي چال ۾ هڪ سُر وڌاءُ ڪري کاڊو-سمپورڻ ڪري ڳائبو آهي، يعني آروهيءَ ۾ ڌيوت جو سُر نٿو لڳي، تڏهن وڃي رسالي ۾ موجود سُر سامونڊيءَ جو روپ ظاهر ٿئي ٿو. سُر سامونڊي، درگاهه تي سري راڳ کان پوءِ ۽ آڌيءَ رات کان اڳ ۾ ڳائبو آهي.
هيءُ راڳ، جيئن ئي اُترانگ ۾ ڳائبو آهي، ته ذهن ۾ سمنڊ جي ڇولين وارو تصور اڀري ايندو آهي. سُر سامونڊيءَ جي موضوع ۽ راڳ ۾ هڪجھڙائي نظر اچي ٿي. هن سُر ۾، ٽي داستان آهن. پهرئين داستان ۾ 38 بيت 3 وائيون، ٻئي داستان ۾ 23 بيت 3 وائيون ۽ ٽئين داستان ۾ 18 بيت ٻه وائيون آهن.
شاهه لطيف  جي برٽش ميوزيم واري نسخي ۾، ’هوڙاڪ‘ جي بدران ’خڙاڪ‘ يا ’کڙاڪ‘ لفظ ڪم آندل آهي، جن جي معنيٰ آهي، ٽڪر يا ٽڪريون، جيڪي سمنڊ جي پاڻيءَ هيٺ هونديون آهن، جن جي ڄاڻ، ماهر ناکئن کي هوندي آهي ۽ انهن طرف جڏهن ڪو سامونڊي ٻيڙو ويندو آهي، ته اهي وڏي سڏ آواز سان وائيون ڪري، ساٿين کي آگاهه ڪندا آهن، ته ’اُن طرف خطرو آهي، جهاز کي بچايو!‘.

سُر سريراڳ:
’سُر سريراڳ‘ مجموعي طور تي معنوي ۽ تمثيلي سُر آهي. شاهه لطيف، سير سفر ڪندي، سمنڊ توڙي سامونڊي ڪناري تي، جيڪو ڏٺو ۽ ٻڌو، تنهن کي سُر سريراڳ ۾ ڄاڻايو اٿس. ان سُر ۾، انهن وڻجارن بابت ڪيتريون ئي حقيقتون ٻڌائي ٿو ته سنڌ جا ماڻهو ڪهڙين شين جو واپار ڪندا هئا. هنن لاءِ سمنڊ ۽ واپار ۾ ڪهڙا خطرا هوندا هئا ۽ سندن ڪهڙي هلت چلت هئي. شاهه لطيف، هن سُر ۾، پرڏيهي واپار جو سلسليوار احوال ڏنو آهي. پهرين، ٽوٻن طرفان ٽٻيون هڻي، سمنڊ جي تري مان ماڻڪ، موتي ۽ سپون ڪڍڻ، اِهي وڻجارن جو خريد ڪرڻ، مال جو ٻيڙن ۾ گڏ ڪرڻ، سمنڊ ۾ ٻيڙا هاڪارڻ، ٻئي ڪناري پرڏيهه پهچڻ، اتي دڪاندارن ۽ صرافن سان سوديبازي ڪرڻ، پنهنجو مال وڪڻي، اُتي جو مال خريد ڪرڻ، واپسيءَ ۾ سمنڊ جو سفر، پنهنجي وطن جي تڙن تي پهچڻ، گهر پهچڻ تي سندن عورتن جي خوش ٿيڻ جو بيان ڪيل آهي. نه رڳو ايترو پر هنن جون ڪي ڪمزوريون ۽ غلطيون پروڙي، کين ڪجهه صلاحون به ڏي ٿو ته سمنڊ جي سفر تي وڃڻ کان اڳ ڪهڙيون ڪهڙيون تياريون ڪن ۽ ڪيئن ٻيڙين کي ٺاهين ۽ انهن جي مرمت مڙي ڪن:

هن سُر ۾، شاهه لطيف ، سمنڊ ۾ حادثن جا سبب بيان ڪيا آهن ۽ انهن کان بچڻ جا اُپاءُ به ٻڌايا آهن. واپارين جي ڪردارن کان سواءِ ٻين ڪردارن جو احوال به ڏنو اٿس، جن ۾ ٽوٻا، ملاح، سُکاڻي، سُونهان، صراف، وينجھار ۽ جوهري شامل آهن. تاريخي حوالي سان سنڌ جي ڪن، ڦٽل بندرگاهن طرف اشارا ٿيل آهن، جيڪي ڌارين جي حملن ڪري ويران ٿي ويا هئا. هن سُر ۾، شاهه لطيف، پرڏيهي هاڪارن (جن ۾ پورچوگيز ۽ يورپي قومون اچي وڃن ٿيون.) کي ’ڦلنگي‘ يعني ’فرنگي‘ لفظ سان تعبير ڪيو آهي، ۽ خبردار ڪيو آهي ته ’فرنگي‘ (ڌاريا هاڪارا) سمنڊ ۾ واپاري ڌاڙن لاءِ ڪاهي آيا آهن، ۽ معلم/سکاڻي سجاڳ نه آهن. انهن کي سجاڳ ٿيڻ گهرجي ۽ ٻاهرين حملن جو مڙس ٿي مقابلو ڪرڻ گهرجي.

شاهه لطيف، هن سُر ۾، نه رڳو اکين ڏٺا واقعا، تاريخي احوال، وڻجارن جي جذبن ۽ امنگن جا بيان ڏنا آهن، پر هڪ وڏي تمثيل به رٿي آهي. ناکئن کي سفر تي اُسهڻ کان اڳ، تياري ڪرڻ جي تلقين ڪري ٿو. شاهه لطيف، ٻڌائي ٿو ته، جيڪي سماج واپار ۾ ويساهه رکن ٿا، سي ئي دنيا جي حالتن کان آگاهه ٿين ٿا. وڻجواپار، هڪ اهڙي ڪِرت آهي، جنهن سان معاشري ۾ تحرڪ پيدا ٿئي ٿو.
(1) سي پوڄارا پُر ٿيا: هن سُر ۾، اُنهن غواصن، ٽوٻن ۽ جوهرين جو ذڪر ملي ٿو، جيڪي مُنهن ڪائُو ڏيئي، عميق سمنڊ مان ماڻڪ ۽ موتي ميڙي، ڏور ڏيساور تائين اُنهن جو واپار ڪندا هئا. ان کان سواءِ هو سنڌ جي بندرن تان، لونگ ۽ ڦوٽا به پرڏيهي بندرن تائين کڻي ويندا هئا.

(2) پلئه پايو سچ: شاهه لطيف، پنهنجي ڪلام ۾ سچ ۽ سچائيءَ کي وڏي اهميت ڏني آهي. هو ڪُفر سان ڪوڙي کي ڪافر مڃڻ لاءِ تيار ناهي. من مان مير نڪرڻ کان سواءِ، ڪلميگو کي ايمان وارو نٿو مڃي. سُر سريراڳ ۾ شاهه لطيف، سچ کي تمام گهڻو ڳايو آهي. هو سچ کي سون، پاڻيٺ، ماڻڪ، موتي، املهه هيري ۽ لعل سان تشبيهه ٿو ڏئي. هو چوي ٿو ته جيڪي سچ کي نه ٿا سڃاڻ، تن وٽ ويهڻ اجايو آهي، ڇاڪاڻ ته هو سچ جو قدر ئي نٿا ڄاڻن.

هيءُ سُر، موسيقيءَ ۾ به هڪ بنيادي حيثيت ٿو رکي ٿو، ڇاڪاڻ ته هندوستاني موسيقيءَ موجب، ڇهه وڏا راڳ آهن: ڀيرون، مالڪوس، هنڍول، سري، ميگهه ۽ دِيپڪ. شاهه لطيف، انهن ڇهن وڏن راڳن مان پنهنجي ڪلام لاءِ، هڪ مول راڳ جي پڻ چونڊ ڪئي آهي، ۽ راڳ جي نالي سان ئي سُر کي ’سريراڳ‘ جو عنوان ڏنو اٿس.
هن راڳ جو اصل نالو، شري راڳ آهي، جنهن جي معنيٰ آهي، حضرت يا جناب. راڳ جي نالي مان ئي ظاهر آهي ته هن راڳ کي وڏي ادب سان شري يا سري چوندا هئا. هاڻي اِهو لفظ ڪثرت سان استعمال ٿيڻ ڪري شريءَ مان ڦري سري ٿي پيو آهي.
هي راڳ اصل ۾ دراوڙن جو موسمي راڳ آهي. دراوڙ لاباري جي موسم ۾ ڌن دولت جي ديوي، لڪشميءَ جي پوڄا ڪندا هئا. آڪٽوبر ۽ نومبر جي مهينن ۾ فصل لهندو هو، ماڻهن ۾ خوشحالي ايندي هئي ۽ ديويءَ جي پوڄا ٿيندي هئي، ۽ ماڻهو هن راڳ سان، ديويءَ جي مهما ڳائيندا هئا. پروفيسر گوسواميءَ جي تحقيق مطابق، ’متنگ‘ کان به اڳ جي هڪڙي ليکڪ ڪئسياب تاڪ هن (موسيقيءَ جو ڄاڻو)، راڳ لاءِ لکيو آهي ته، هي راڳ لڪشمي ديويءَ جو دلپسند راڳ هو، جيڪو پوءِ سريراڳ جي نالي سان مشهور ٿيو. هي خالص سنڌ جو راڳ آهي، ان ڪري هن کي ’سنڌي پرڪاش جو راڳ‘ به چئبو آهي.
قديم زماني ۾، هن راڳ کي خاص راڳن ۾ شمار ڪيو ويندو هو، بلڪ سريراڳ نالي ٺاٺ به هوندو هو. موسيقيءَ جي ماهرن جو سريراڳ بابت رايو آهي ته: ڪنهن زماني ۾ هي راڳ ’ڪافي ٺاٺ‘ مان ڳائيندا هئا، پر جڏهن کان ڳائڻ وارن ديپڪ راڳ ڳائڻ ڇڏيو، تڏهن کان هن راڳ ۾ به ٿورو ڦيرو اچي ويو ۽ هن راڳ جي ريکب ڪومل ڪري ڳائڻ لڳا، پر جيڪڏهن ڪافي راڳ جي تاريخ تي نظر وجهجي ته اهو سريراڳ کان پوءِ، گهڻو پوءِ جي پيداوار آهي، باقي اهو ٿي سگهي ٿو ته ساڳئي نالي سان ڪو ٻيو سريراڳ نالي ڪو راڳ هجي، جيڪو ڪافي ٺاٺ جي سُرن تي ڳائبو هجي، جيئن راڳ آساوري، ڀيروي ٺاٺ ۽ آساوري ٺاٺ تي ڳائجي ٿو. ٻنهي راڳن جي رڳو نالي ۾ هڪجھڙائي آهي، پر سُرن ۾ فرق آهي. سريراڳ، مول راڳ آهي يعني بنيادي راڳن مان هڪ راڳ آهي، جنهن کي موسيقيءَ ۾ هڪ خاص اهميت حاصل آهي. سريراڳ سُرن جي حوالي سان موجوده راڳ جي سرشتي مطابق ’پوربي ٺاٺ‘ جو اوڍو سمپورڻ راڳ آهي، جنهن جو وادي سُر ريکب ۽ سموادي سُر پنچم آهي، گنڌار ۽ ڌيوت جا سُر درج آهن ۽ آروهي امروهي هن ريت آهي:

سُر سسئي آبري:
هيءُ سُر، سنڌ جي مشهور عشقيه داستان، ’سسئي پنهونءَ‘ جي قصي تي ٻڌل آهي. شاهه لطيف ، سَسُئيءَ جي قصي کي پنجن سُرن ۾ ڳايو آهي. سُر سسئي آبري، انهن پنجن ئي سُرن ۾ ترتيب جي لحاظ کان پهريون سُر آهي، جنهن جي ڇاپي نسخن موجب پهرئين بيت جي سِٽ، سَسُئِيءَ جي باقي ٻين سُرن ۾ سمايل فڪر جي ڪُنجي آهي، جنهن کي شاهه لطيف ، سَسُئِيءَ جي زباني هن طرح بيان ڪيو آهي:
سُر سسئي آبريءَ ۾ انسان جي اعليٰ ۽ عملي ڪردار جي مثالي صورت جو عڪس چٽيل آهي، جنهن ۾ زندگيءَ جي اعليٰ مقصد کي سامهون رکي پڪي ارادي سان مسلسل جدوجهد جي ترغيب ملي ٿي. حقيقي عشق جي مختلف منزلن، رازن، رمزن، روحاني رشتي جي راهه کي پروڙڻ، حقيقت جي ڳولها ۾ ننڊ ڦٽائي، وجود کي وڃائڻ جي هدايت ڪرڻ سان گڏ ٻيائيءَ کي ترڪ ڪرڻ، خوديءَ کي ختم ڪرڻ جي نصيحت ۽ عشق جي راهه ۾ پيش ايندڙ سورن سختين کي سهڻ جو ذڪر ملي ٿو. سُرسسئيآبريءَ ۾ مسلسل جدوجهد کان سواءِ تصوف جا سبق به ڏنل آهن، ۽ طالب کي مطلوب جي ڳولها ۾ جيڪي تڪليفون، رنڊڪون، مصيبتون، مشڪلاتون پيش اچن ٿيون، تن جو ذڪر به آهي ته ڪنهن مقصد ماڻڻ لاءِ انسان کي عام زندگيءَ ۾ به ڪيئي رنڊڪون ۽ رڪاوٽون اچي سگهن ٿيون، جن کي جبلن، سوڙهن پيچرن، وڻن، نانگن، بلائن کي برداشت ڪرڻ ۽ مهاڏو اٽڪائڻ جي تمثيل ذريعي منزل جي حاصلات واري موضوع کي چِٽو ڪيو ويو آهي. سُر سسئي آبريءَ ۾ شاهه لطيف ، سسئي پُنهون جي تمثيل ۾ مختلف موضوعن کي بحث هيٺ آندو آهي، هن سُر جو مُکيه موضوع آهن: ’سو سدا آهي ساڻ تو‘ ۽ ’جاکوڙ ۽ جدوجهد‘.
(1) سو سدا آهي ساڻ تو: سر سسئي آبريءَ ۾، شاهه لطيف ، تصوف جي پاڻ سڃاڻڻ واري نظريي جو پرچار ڪيو آهي. صوفين جي چوڻ موجب سالڪ کي پهرين پنهنجي اندر ۾ جهاتي پائي، ماٺ مطالعو ڪري پنهنجي ذات تي غور ۽ فڪر ڪري، پنهنجي ’وُجود‘ ۾ لڪل خدائي اسرارن کي ڳولڻو آهي. پاڻ کي سڃاڻڻ جي ڪوشش ڪرڻي آهي. هو ڪير آهي؟ ڪٿان آيو آهي؟ سندس ڌار وجود آهي يا نه؟ جيڪو پاڻ سڃاڻندو، پنهنجي وجود تان پردو يا حجاب لاهيندو، پاڻان پاسي ٿي ڏسندو، سوئي رب کي سڃاڻندو.
شاهه لطيف، هن سُر ۾، قرآني آيتن، حديثن ۽ صوفين جي چيل قولن وسيلي، سالڪ کي پنهنجي اندر ۾ جهاتي پائي، پنهنجي وجود ۾ پنهنجي رب کي ڳولڻ جي ڳالهه ڪئي آهي.
شاهه لطيف ، سسئيءَ کي چوي ٿو ته پُنهون جي لاءِ برپٽ جهاڳڻ، ڇپرن ۾ ڇُلڻ، جهر جهنگ رُلڻ ۽ ڏونگر ڏورڻ بدران هِنئين سان هلي پنهنجي اندر نهارڻ، پنهنجي وجود جي رمز پروڙڻ گهرجي. پُنهون تنهنجي اندر ۾ئي لِڪَل آهي، اُن کي اُتان ئي هٿ ڪري سگهين ٿي.

صوفين جو چوڻ آهي ته، انسان کي پنهنجيءَ ذات ۽ ڪائنات جي رنگا رنگيءَ تي سوچڻو آهي، پنهنجي اندر جي اونهاين تي سوچ ويچار ڪرڻي آهي، ۽ پنهنجو پاڻ سڃاڻڻو آهي. هن موضوع تي نه رڳو صوفين بلڪه فيلسوفن به قديم زماني کان وٺي پئي لکيو ۽ ڳالهايو آهي.
مسلمان صوفين ۽ فيلسوفن، انهيءَ مسئلي کي قرآني تعليمات جي روشنيءَ ۾ سمجهايو آهي، ۽ شاهديءَ طور حديثون ۽ صوفين جا قول ڪم آندا آهن.
قرآن حڪيم ۾ الله تعاليٰ فرمايو آهي: 

الله تعاليٰ جي انهيءَ واضح سمجهاڻين کان پوءِ به انسان غافل ٿي وڃي ٿو، پنهنجيءَ ذات ۽ صفات جو اهو عرفان حاصل نٿو ڪري، جنهن وسيلي رب جا رُموز ۽ اسرار مٿس آشڪار ٿين، جيڪي سندس اندر ۾ موجود آهن.
امام غزالي پنهنجي ڪتاب ’ڪيمياءِ سعادت‘ ۾ لکي ٿو: ”ماڻهوءَ جي دل آرسيءَ وانگر آهي، جيڪو اُن ۾ ڌيان سان نهاريندو، سو حق کي ڏسندو ۽ گهڻي خلق، رڳو پاڻ کي ئي ٿي ڏسي ۽ حق کي نٿي سڃاڻي، تنهن ڪري، جنهن لحاظ کان دل، خدا جي معرفت جي آرسي آهي، اُنهيءَ لحاظ سان دل کي ڄاڻڻ ضروري آهي، ۽ اُنهيءَ ڄاڻڻ جون به صورتون آهن: هڪڙي تمام مشڪل آهي، جنهن کي عام ماڻهو ڄاڻي نه سگهندا ۽ اُنهن جي سمجھ ۾، اُها صورت اچي نٿي سگهي ۽ جا شيءِ عام ماڻهو سمجهي نٿا سگهن. انهيءَ جو بيان ڏيڻ، مناسب ناهي، ٻي صورت اُها آهي جا سڀ سمجهي سگهن ٿا. اُها صورت هيءَ آهي ته ماڻهو، پنهنجيءَ هستيءَ مان، خدا جي ذات جي هستي سڃاڻي ۽ پنهنجين صفتن مان خدا جون صفتون ڄاڻي.“(بيگ (مترجم) 2005ع، ص:79)

ڪن عالمن جو رايو آهي ته، ’آبري‘، اَڀري لفظ جي بدليل صورت آهي، جنهن جي معنيٰ ڪمزور ۽ ضعيف آهي. هن سُر ۾، شاهه لطيف ، سسئيءَ جي اڀري هئڻ جو پيرائتو ذڪر ڪيو آهي.
ڊاڪٽر نبي بخش خان بلوچ، جامع سنڌي لغات ۾ ’آبري‘ جي معنيٰ هيڻي، ضعيفه، اڃايل، ۽ ’اڀري‘ جي معنيٰ بي طاقت، ضعيف، هيڻي، ڪمزور ڄاڻائي آهي، ڇاڪاڻ ته سسئيءَ جو جبل جھاڳڻ، هن جي وس کان ٻاهر هو، ان لحاظ کان هوءَ ’اڀري‘ هئي، ٻئي طرف راڳ جي ماهرن جو وري اِهو خيال آهي ته اِهو لفظ اصل ۾ اڀيري آهي، جيڪو سنگيت جي ماخذن ۾ هڪ راڳ جو نالو ملي ٿو.
’اڀيري‘ ۽ ’آبري‘ جي لغوي معنيٰ ساڳي يعني ڪمزور آهي، ۽ رسالي ۾ آيل ’سسئي آبريءَ‘ واري سُر جو ڪلام به ان معنيٰ ۽ مفهوم سان هڪجھڙائي رکي ٿو. آغا سليم، پنهنجي ڪتاب، ’سنڌي موسيقيءَ جي روايت ۽ شاهه جي رسالي جا سُر‘ ۾ لکي ٿو: ”هن راڳ کي اَهير راڳ به چوندا آهن، اِهو اڀير قوم جو راڳ آهي.“(سليم، آغا، 2011ع، ص: 36) ’اڀير قوم‘ جا ماڻهو، ڪنهن زماني ۾ دهليءَ جي پسگردائيءَ ۾، ۽ هاڻي مَٿرا ۾ رهن ٿا. هيءَ قوم، اصل ۾ اوڀر ايران کان هندوستان ۾ پهتي هئي. هن جو اصل وطن، قنڌار ۽ خراسان جي وچ وارو علائقو هو. اِن علائقي جي حوالي سان اِن قوم تي ’اڀير‘ نالو پيو.
’اڀيرَ‘، عيسوي سن جي شروعات ۾، ’سٿين‘ سان گڏ، سنڌ ۾ آيا هئا. هو سٿين جي فوج ۾، اعليٰ عهدن تي هئا، اڀيرن جي حڪومت ڪڇ، ڪاٺياواڙ، سومناٿ، سوراشٽر، دکن، ڪونڪن ۽ خانديش تي هئي. الهندو ڪاٺياواڙ، ڏکڻ اولهه ڪاٺياواڙ ۽ سنڌ جو ڏکڻ اوڀر وارو سارو علائقو ’اڀيرن جو ملڪ‘ سڏبو هو.
اڀيرن جنهن آلاپ ۾، پنهنجن جذبن، امنگن ۽ ڪيفيتن جو اظهار ڪيو، اُهو اڳتي هلي، راڳ جي روپ ۾ اُسريو ۽ پنهنجي قومي سڃاڻپ سان سنگيت ۾ جاءِ ولاري ويو. جڏهن شاهه لطيف، اِن آلاپ کي ٻڌو ته راڳ جي پنهنجي رسالي جي سُر سسئي آبريءَ لاءِ چونڊ ڪئي. شاهه لطيف، لفظ ’آهيريائي‘ ڪم آندو آهي، جيڪو ’اهير‘، ’اڀير‘ مان ’اڀيريائي‘ٺهيو آهي.
ڊاڪٽر نبي بخش خان بلوچ جي ڏنل هن وضاحت مان اِها ڄاڻ نٿي ملي ته، هيءُ ڪهڙي ٺاٺ جو راڳ آهي. شيخ عزيز موجب: ’آبري‘ پنهنجي ليکي هڪ الڳ راڳڻي آهي، جا ’بلاول ٺاٺ‘ مان معلوم ٿئي ٿي ۽ ٽيپ اسٿان جي راڳڻي آهي. اُستاد امير عليءَ، پنهنجي ڪتاب، ’سُر، شاهه، سمونڊ‘ ۾ لکي ٿو ته: ”هي راڳ، بلاول ٺاٺ جو کاڊو-سمپورڻ راڳ آهي، جو صبح جي وقت کان شروع ٿئي ٿو ۽ ٻنپهرن تائين ڳائجي ٿو.“ سندس چوڻ موجب، شاهه جي رسالي ۾ آيل سُر ’سسئي آبري‘، سُر بلاول راڳ ۾ ڳائجي ٿو، جنهن جو وادي سُر ڌيوت ۽ سموادي سُر گنڌار آهي، آروهيءَ ۾ مڌم (ما) جو سُر نٿو لڳي.
سُر ’سسئي آبريءَ‘ ۾، ٻارنهن داستان آهن: داستان پهرئين ۾ 19 بيت 1 وائي، داستان ٻئي ۾ 12 بيت 1 وائي، داستان ٽئين ۾ 20 بيت 1 وائي، داستان چوٿين ۾ 25 بيت 1 وائي، داستان پنجين ۾ 19 بيت 1 وائي، داستان ڇهين ۾ 12 بيت 1 وائي، داستان ستين ۾ 19 بيت 1 وائي، داستان اٺين ۾ 16 بيت 1 وائي،  داستان نائين ۾ 14 بيت 1 وائي، داستان ڏهين ۾ 15 بيت 1 وائي، داستان يارهين ۾ 11 بيت 1 وائي شامل آهن. سُر جي آخر ۾ 10 متفرقه بيت ۽ 10 وائيون پڻ ڏنل آهن:

سُر سورٺ:
’سُر سورٺ‘، شاهه جي رسالي جي ٻين سُرن کان بلڪل منفرد، معنيٰ خيز ۽ اهميت وارو سُر آهي. هيءُ سُر جتي راڳ، ان جي ماهيت ۽ تاثير سان تعلق رکي ٿو، اتي ان جو بنيادي لاڳاپو سنڌ جي ان تاريخي داستان سان به آهي، جنهن ۾ راءِ ڏياچ، ٻيجل، سورٺ ۽ انيراءِ جو ذڪر ملي ٿو. هن تاريخي داستان جا ٽاڻا ٽڪاڻا ۽ انهن سان جڙيل روايتون ۽ ڳالهيون، هڪ اهڙو منظر پيش ڪن ٿيون، جيڪي نه رڳو جيءُ کي جھوريندڙ ۽ عبرت ۾ وجھندڙ آهن، پر اعليٰ انساني ڪردار توڙي تصوف جي لحاظ کان روحاني راز واري فڪر جا رُخ پڻ روشن ڪن ٿيون.
سورٺ ۽ راءِ ڏياچ جو داستان، سنڌ ۾ سخين ۽ سوالين جي سماجي ماحول جو يادگار آهي، جنهن ۾ هڪ طرف مڱڻهار جي موسيقيءَ ۾ مهارت جو داستان آهي، ته ٻئي طرف هڪ ڏاتار جي سخاوت جو بيان آهي، جنهن ۾ هن، سُر عيوض سِرِ قربان ڪري ڇڏيو. هيءُ اُهو سُر آهي، جنهن ۾ هڪ طرف سنڌ ڌرتيءَ جي سخا ۽ تند جي تنوار جي سونهن آهي، ته ٻئي طرف معنوي حيثيت ۾ اُهو مقام جنهن جو بيان سُر جي سِٽ سِٽ ۾ ملي ٿو.
شاهه لطيف ، هن سُر ۾، قصي جي اهڃاڻن کي عام روايتي رنگ بدارن، نئين رنگ ۽ روپ ۾ پيش ڪيو آهي. ساز جي وڄت جي حوالي سان، تصوف واري فڪر جي روشنيءَ ۾، شاهه لطيف ، موسيقيءَ جي تاثير کي سمجھايو آهي. حقيقت ۾ سُر جو اِهو ميٺاج ۽ معنويت، تاثير ۽ ترنم، ڪيفيت ۽ ڪمال، فقط ساز ۾ سمايل ناهي، پر فنڪار جي اندر نازڪ، نفيس ۽ لطيف احساسن ۽ جذبن جي لهر پڻ سمايل آهي، جا الميو ۽ ڀوڳنا بڻجي اڀري ٿي، ۽ ٻڌندڙن جي حواسن تي حاوي ٿي، ڊپ ۽ خوف، لالچ ۽ لوڀ، دنياداريءَ وارن معاملن  ۽ رشتن، تعلق ۽ طلب کان بي نياز ڪري، جذبن کي ڇنڊي ڇاڻي پاڻ ارپڻ ۽ خود سپردگي پيدا ڪري ٿي.
هيءَ وڄت، ڪنهن ٻاهرئينءَ تند جي تَانَ نه آهي، اندر جي روحاني راڳ جي صورت ظاهري راڳ جي صورت جي مظهر ۾ ظاهر ٿئي ٿي. جيئن ئي فنڪار، سُر جي صورت کي تصور ۾ آڻي ٿو، تيئن ئي آڱريون حرڪت ڪن ٿيون ۽ تند تنوارين ٿي. اها تنوار، حقيقت ۾ اندر واري روحاني تار جو اظهار آهي. بدر ابڙو پنهنجي ڪتاب ’سنڌ جو شاهه‘ ۾ لکي ٿو: ”جيڪڏهن نئين دؤر جي اصطلاحن ۾ تشريح ڪئي ويندي ته ’جز‘ کي فرد ’ڪُل‘ کي اجتماع ۽ ’راز‘ کي نياپو سمجھيو ويندو. سُر سورٺ ۾، راءِ ڏياچ فرد آهي. ’ٻيجل‘ اجتماع وٽان نمائندو آهي. موسيقي نياپو آهي. جڏهن نمائندو (ٻيجل) ساز کڻي راءِڏياچ وٽ پهچي ٿو ۽ ان کان سِرِ طلب ڪري ٿو، تڏهن ’فرد‘ کي اجتماع ۾ شامل ٿيڻ جي نينڍ ڏئي ٿو. هن ريت، موسيقيءَ جو ڪم، فرد کي اجتماع سان ملائڻ آهي... جنهن مهل ساز سُري ٿو ۽ موسيقي گونجي ٿي، تنهن ويل فنڪار ساز جي آڌار تي ساز جو ذريعو استعمال ڪري، پنهنجن جذبن جو اظهار ڪري ٿو ۽ ٻڌندڙ ان اظهار يا نياپي سان پاڻ کي ملائي سرور وٺي ٿو ۽ ان جي گهرائيءَ ۾ لهي وڃي ٿو. هيءَ اها گهڙي آهي، جتي فنڪار ۽ ٻڌندڙ، ذهني طور تي هڪ ٿي وڃن ٿا... ان جو مطلب آهي ته فن پنهنجي سماجي ڪارج ۽ ذميواري پوري ڪري، پنهنجيءَ سگهه سان فرد کي اجتماع سان ملائي ڇڏيو.“(ابڙو، بدر، (2000ع)، ص: 201 ۽ 202)
سُر سورٺ بابت ڊاڪٽر گربخشاڻي، ’شاهه جي رسالي‘ ۾ لکي ٿو: ”سورٺ، سنسڪرت لفظ ’سؤراشٽرَ‘ جي بگڙيل بناوت آهي، جنهن جي معنيٰ آهي عمدو ملڪ يا عمدي ملڪ جي.“(گربخشاڻي، 1993ع، ص: 736) اهو ٿيو سورٺ جو ايراضيءَ جي لحاظ کان حوالو. تازو مشهور مصنف، گريگوري آيل پوسيل جو ڪتاب، ’سنڌوُ سڀيتا جا سوراشٽر وارا ماڳ‘ ترجمو: عطا محمد ڀنڀرو شايع ٿيو آهي، جنهن ۾ قديم سنڌ جا آثار، حوالن سان پيش ڪيا ويا آهن. ان حوالن ۾ اهو به ڄاڻايو ويو آهي ته، حيرت جي حد تائين ٺڪر جي ٿانون جي سائز هڪ جيتري آهي. انهن تي چٽيل نقش نگار به هوبهو ساڳيا آهن. جيڪي شيون موهن جي دڙي مان مليون آهن، سي سوراشٽر جي ماڳن تان به مليون آهن. هن پٽيءَ ۾، گجرات، ڪڇ، ڀُڄ، رنگپور، مارواڙ، ڍولا ويرا جا علائقا اچي وڃن ٿا. ان ايراضيءَ ۾ مشهور ’لوٿل جو دڙو‘ به ملي ٿو، جيڪو سنڌو سڀيا جو حصّو هو. ماهرن جي متفق راءِ آهي ته، سنڌ جو پرڏيهي واپار، اتان ٿيندو هو. اهو ماڳ، سمنڊ جي ويجهو هو. اُن جي کوٽائي، قديم آثارن جي جڳ مشهور ماهر ايس. آر. راءُ 1954ع ۾ ڪرائي، جتان سنڌو تهذيب سان لاڳاپيل هزارين شيون مليون آهن. انهن جي آڌار تي هُن پنهنجو ڪتاب، ‘Dawn and Devaluation of Indus Civilization’ لکيو.
’سورٺ‘، هڪ راڳڻي به آهي. ٿي سگهي ٿو سورٺ، راڳڻيءَ تي اهو نالو، سورمي ’سورٺ‘ جي داستان جي ڪري پيو هجي. اهو اڃا تحقيق طلب آهي. بهرحال سورٺ جون اهي ٻه حيثيتون، پنهنجي پنهنجي جاءِ تي مستند آهن. هڪ ’سورمي سورٺ‘ ۽ ٻي ’راڳڻي سورٺ‘ جيڪا هندوستاني راڳ مالا ۾ به موجود آهي.
هيءُ داستان، راڳ سان لاڳاپيل آهي. ٻيجل، راڳ جي عيوض، راءِ ڏياچ کان سِرُ گُهريو، جيڪو راءِ ڏياچ ڏنو. ان ڪري شاهه لطيف ، هِن سُر ۾، راڳ ۽ ساز سان واسطو رکندڙ هيٺيان لفظ ڪم آندا آهن: چنگ، راڳ، مڱڻهار، ساز، ربابي، قوال، ڪماچ، تند، تنوار، جاجڪ، عطائي، ڪينرو، ٻارٺ، راڳائي، وائي، ميراثي، ڀان، سُرندو، تنبير، پاٽ، صدا، رون رون، چارڻ ۽ وڏاڻ وغيره.
شاهه لطيف ، هن سُر جي ڪِن خاص ٽاڻن ۽ اهڃاڻن کي تمثيل طور ڪم آڻي، اعليٰ انساني ڪردار توڙي تصوف جي لحاظ کان روحاني راز واري فڪر جا رُخ روشن ڪيا آهن.
سُر سورٺ ۾، موسيقيءَ جي تاثير ۽ ساز جي وڄت ۾ انساني وجود جو وَجد ۾ اچڻ، موسيقيءَ سان عشق جي حد تائين لڳاءُ، ساز جي سُرن ۾ وڃائجي پنهنجو تن، من ۽ ڌن قربان ڪرڻ، نفس اماره ۽ نفس مُطمعينه جي جهيڙن جا موضوع سمايل آهن، جن جي ورڇ هيٺئين ريت ٿيل آهي.
(1) فن ۽ فنڪار: سورٺ ۽ راءِ ڏياچ جي دؤر ۽ ان کان پوءِ گذريل صديءَ جي شروعات تائين، سنڌ ۾ ماڻهن وٽ وندر جو واحد وسيلو ڳائڻن، ڀٽن ۽ ڀانن جو فن ۽ سازَ هوندا هئا، تنهن دؤر ۾ نه فقط بادشاهه ۽ راجا پر سنڌ جو عام ماڻهو به سازن جي وڄت، سُرن جي ڇيڙ ۽ ڳائڻ جي فن جي سمجهه، سُرت ۽ شعور رکندو هو. بادشاهن ۽ راجائن جي محلن ۾، موسيقيءَ جو وڏو مان هوندو هو. محلن جا ڌڻي، فنڪارن جي فن، ساز ۽ سُرن مان لطف وٺي کين نوازيندا ۽ دل گُهريو دانُ ڏيندا هئا.
شايد اهو ئي سبب آهي جو شاهه لطيف، سورٺ ۽ راءِڏياچ جو داستان کڻي، ان جي ڪن خاص رُخن کي پنهنجي ڪلام ۾ پيش ڪري، پنهنجي فڪر ۽ فلسفي جو پرچار ڪيو آهي.
ڊاڪٽر نبي بخش خان بلوچ هن سلسلي ۾ لکي ٿو: ”سورٺ ۽ راءِ ڏياچ جو داستان، سنڌ ۾ سخين ۽ سوالين جي سماجي ماحول جو يادگار آهي. مڱڻهارن طرفان ساراهه سان سردارن جي مشهوري ٿي ۽ سندن ڪُوار (هَجَو)  سببان سربراهن جو نانءُ ۽ ناموس گهٽيو. انهيءَ ڪري سوالين جي اهميت وڌي ۽ ڏاتارن طرفان انهن جي قدرداني ٿي ۽ ٻيجل به ڳائي وڄائي راءِڏياچ کان سِر گهريو.
انهيءَ ڪري، هڪ طرف هيءُ منگتن مڱڻهارن جي موسيقيءَ ۾ مهارت جو داستان آهي، ته ٻئي طرف هڪ وڏي ڏاتار جي سخاوت سان گڏ سندس راڳ سان عشق جو داستان آهي.“(بلوچ، 2014ع، ص: 37)
شاهه لطيف، فن بابت جيڪو تصور پيش ڪيو آهي، تنهن موجب، فن، فنڪار کان ڌار ناهي. فنڪار جڏهن پنهنجا ساز ڇيڙي، سُر وکيريندو آهي ته اُن مان جنم وٺندڙ موسيقي فنڪار جي جذبن جواظهار بڻجي، ٻُڌندڙ جي ڪنن کان ٿيندي سندس دل ۾ لهي ٿي، ۽ ٻُڌندڙ اُن ۾ پنهنجي جذبن جوعڪس پسي ايترو ته محو ٿئي ٿو جو کيس پنهنجن ڌار هستيءَ جو احساس ئي نٿو رهي.

(2) مرشد ۽ مريد بابت: تصوف ۾، مُرشد ۽ مُريد جي رشتي جي وڏي اهميت هوندي آهي. مُريد پنهنجي ڪامل مرشد جي هٿ تي بعيت ڪري، سندس رشد ۽ هدايت تي عمل ڪري، پنهنجي روحاني سفر جي شروعات ڪرڻ کان پوءِ شريعت، طريقت، حقيقت ۽ معرفت جي منزل تي پهچي ٿو.
ڪن شارحن جو خيال آهي ته، شاهه لطيف، هن سُر ۾، ٻيجل کي مرشد ۽ راءِ ڏياچ کي مُريد جي تمثيل ۾ پيش ڪيو آهي، جيڪو پنهنجي ڪامل مرشد جي هدايت تي، وجود وڃائي، حق سان وصل ڪري ٿو. ڊاڪٽر هوتچند مولچند گربخشاڻي، هن سلسلي ۾ لکي ٿو: ”راءِ ڏياچ جي تمثيل هيٺ، شاهه انهيءَ مرادوند مُريد جو ذڪر ڪيو آهي، جو طريقت جي راهه ۾ نفس کي نهوڙي، مرشد جي هڪ اشاري تي نه فقط پنهنجو تن، من ۽ ڌن سندس قدمن تان قربان ڪيو ڇڏي ٿو، پر پڻ پنهنجي سر ڏيڻ کان نٿو ڪيٻائي. اهڙيءَ قربانيءَ جي عيوض کيس مرشد وٽان ابدي حياتي حاصل ٿئي ٿي.“ (گربخشاڻي، 1980ع، ص: 124)
غلام محمد شاهواڻي، پنهنجي سهيڙيل، ’شاهه جي رسالي‘ ۾، ساڳيءَ ڊاڪٽر هوتچند مولچند گربخشاڻيءَ واريءَ راءِ سان سهمت ٿيندي لکي ٿو: ”هن سُر ۾، راءِ ڏياچ اهو مرادوند مريد آهي، جو مرشد جي چوڻ تي تن، من ۽ ڌن سندس قدمن تان قربان ڪري ٿو، بلڪه سر ڏيڻ کان به گريز نٿو ڪري. نفس مطمئني جڏهن اماره نفس جي ذريعي مرشد کي مال متاع آڇي ٿو، تن هن کي سر ڏيڻ جي ماهيت معلوم نه هئڻ ڪري خبر ئي ڪانه ٿي پوي ته ڪهڙو ويل وهايان ٿو. هو اڃا هئڻ جي مڪان ۾ هجڻ ڪري اهو معلوم نٿو ڪري ته مُريد جو روح اصل ڏي تاڻي رهيو آهي. ٻيجل جي تندن مان ’الست بربکم قالو بليٰ‘ جو آواز نڪري ٿو، ته ڏياچ جي ڏيل ۾ ٿرٿلو مچي ٿو ۽ هو مرشد ۾ محو ٿي ’لاالـٰہ الالله‘ جي ڪاتيءَ سان ڪپار ۾ ڪرت وجهي ’فنا في الله‘ ٿئي ٿو.“ (شاهواڻي، 2015ع، ص: 638)
هن سُر ۾، شاهه لطيف ،  ٻيجل جي جهونا ڳڙهه ۾ اچڻ واري ڳالهه نهايت ئي پُر اثر نموني بيان ڪئي آهي. ٻيجل بنا استاد جي ڏات ڌڻي آهي. هو ڪامل استاد جڏهن ڪينرو وڄائڻ لڳي ٿو ته سندس تندن مان سڄو جهونا ڳڙهه جهومي ٿو اُٿي، پکي پکڻ، وڻ ٽڻ ۽ انسان ذات موج ۾ اچي وڃن ٿا. ڪامل مرشد، وڏي واڪي ڄڻ ته پنهنجو تعارف ڪرائيندي چوي ٿو ته مون کي عام چارڻ يا سازندو نه سمجهو، مان توهان جي نفس جو قاتل بڻجي آيو آهيان.

ڊاڪٽر نبي بخش خان بلوچ پنهنجي مرتب ڪيل ’شاههجي رسالي‘ ۾ سُر سورٺ بابت لکي ٿو: ”هن قصي جي حوالي سان چيل ڪافيون، هن وقت تائين ’سُر‘ سورٺ يعني ’سورٺ راڳڻي‘ ۾ ڳايون وڃن ٿيون. اِها سنڌي ’سورٺ راڳڻي‘ هندوستاني موسيقيءَ جي راڳ ’ديس‘ سان مشابهه آهي، پر ’ديس‘ جي امروهيءَ ۾ گنڌار لڳي ٿو، جڏهن ته سورٺ راڳڻيءَ ۾ گنڌار نٿو لڳي.“(بلوچ، 2014ع، ص: 42) ڊاڪٽر عبدالجبار جوڻيجو، سُر سورٺ بابت لکي ٿو: ”پڪو راڳ هڪ اهڙو نظام آهي جنهن ۾ ايئن ڪڏهن به نه چئبو ته هي راڳ هن کي ويجھو آهي. يا جھڙوڪر هيءَ راڳڻي هن وانگر... شاهه جي فقيرن جي ڳايل سورٺ جي تپاس، مون پنهنجي مهربان ۽ قربدار فقير الله بچائي تمراڻيءَ ۽ سندس ساٿين جي مدد سان ڪئي آهي. ڀٽ شاهه تي سندن جمعي واري حاضريءَ مان به، ۽ پوءِ ڪئسٽ ٻڌي، ڪلاسيڪل سان ڀيٽ به ڪئي آهي. فقيرن جي گائڪي هوبهو ڪلاسيڪل واري آهي. طرز ادا ڪلاسيڪل ۽ شاهه جي راڳ جي علحدي آهي. اُها جدا ڳالهه آهي. باقي راڳڻيءَ ۾، فقيرن وٽ ۽ ڪلاسيڪل يا سورٺ کي ڪافيءَ جي انداز ۾ ڳائڻ ۾ ڪوبه فرق ڪونهي... شاهه جي راڳ توڙي سورٺ جي ڪلاسيڪي صورت ۾ آروهه اورهه هڪ ئي آهي.“(جوڻيجو، 2005ع، ص: 249)
هيءَ ڪماچ ٺاٺ جي اوڊو کاڊو راڳڻي آهي، آروهيءَ ۾ ريکب ۽ گنڌار نٿا لڳن، جڏهن ته اَمروهيءَ ۾ گنڌار جو سُر پڻ نٿو لڳي. هن راڳڻيءَ جي شروع ڪرڻ جو سُر، مڌم ۽ خاتمي وارو سُر ريکب آهي. آروهيءَ ۾ تيورنکاد ۽ امروهيءَ ۾ ڪومل نکاد ۽ وادي سُر ريکب ۽ سموادي سُر ڌيوت آهي، پر سموادي سُر نکاد هئڻ گهرجي، جو آروهيءَ ۾ ڌيوت جو سُر نٿو لڳي. هن راڳڻيءَ ۾ مڌم کان ريکب جي مينڍ خوبصورت لڳندي، اُهائي هن کي راڳ ’ديس‘ کان جدا ڪري ٿي. شاهه جي سُر سورٺ ۽ راڳڻي سُر سورٺ ۾، گهڻي هڪ جھڙائي ملي ٿي. جڏهن راڳڻي اُتر انگ ۾ آلاپجي ٿي ته، تند جي تپڻ وارو پس منظر چٽو ٿئي ٿو ۽ جڏهن امروهيءَ ۾ پوروانگ ۾ ريکب جي سُر تي زور لڳي ٿو ته ايئن لڳي ٿو، ڪو وجود آهي، جيڪو فنا ٿي چڪو آهي، ۽ پنهنجي وس ۾ نآهي، ۽ وڃائجي چڪو آهي. ايئن جيئن راءِ ڏياچ سر ڏيڻ مهل سُرن ۾ وڃائجي وڃي ٿو.
سُر سورٺ جي داستان پهرئين ۾ 13 بيت، 1 وائي، داستان ٻئي ۾ 15 بيت، 1 وائي، داستان ٽيئين ۾ 20 بيت، 1 وائي ۽ داستان چوٿين ۾ 12 بيت آهن.

سُر سهڻي:
سُر سهڻيءَ جو پس منظر مشهور عشقيه داستان ’سهڻيميهار‘ وارو قصو آهي. هي سُر، شاهه لطيف  جي شاعراڻي عروج جو مثال آهي، جنهن ۾ مجازي محبت ۽ حقيقي عشق جا آثار ۽ عشق جو فلسفو نمايان نظر اچن ٿا.
هن سُر ۾، شاهه لطيف، سنڌي سماج جي ’عورت‘ ڏانهن رويي بابت ڌيان ڇڪايو آهي. سنڌ جي قبائلي ۽ زرعي سماج ۾، قديم دؤر کان اڄ تائين، ’عورت‘ کي مرد جي برابري ته ڇڏيو، ٻئي درجي نه پر ٽئين درجي واري حيثيت ڏني وئي آهي. جتي سندس ڪم آهي: ٻار ڄڻڻ، ٻني ٻاري جو ڪم ڪرڻ، مال جي سيوا ڪرڻ، گهر ڀاتين جي ماني ٽڪيءَ کان وٺي ڪپڙي لٽي  وغيره جو خيال رکڻ. اُن دور ۾ عورت جي زندگي هڪ گگدام جانور مثل هئي، جيڪا مڙس، ڏير ۽ سهري جي اشاري تي ڪم ڪندي هئي، هن کي چئن پهرن ۾ ڪو اڌ پهر، آرام ۽ وندر لاءِ ملندو هو ته هوءَ، اهو به رليون سبڻ ۽ چرخي چورڻ ۾ صرف ڪندي هئي.
جوان ٿي ته سندس شاديءَ جا سڀ اختيار، ذڪر ڪيل چڱن مڙسن وٽ هوندا هئا؛ ڀلجي به کانئس راءِ نه ورتي ويندي هئي. ڀل ته سندس مڙس عمر ۾، قد بُت ۾ يا شڪل ۾ بي جوڙ هجي، ۽ عورت جي مرضي نه هجي پر هوءَ اُن کي قبول ڪرڻ جي پابند هوندي هئي، اهڙي سڱ خلاف ڪنهن به هنڌ ٻِڙڪ ٻاهر ڪڍي نه سگهندي هئي.
اهڙن غلط رشتن سبب، سندس سڄي زندگي پيڙا ۾ پيئي گذرندي هئي. اهڙي ڪروڌي زندگي، عورت کان نه صرف خوشيون کسي ورتيون، پر هن جي مت به موڙهي ڪري ڇڏي هئي. برابريءَ واري ڀيٽ بابت ته هوءَ تصور به ڪري نٿي سگهي! هن ته سڄي زندگي، ڪنيز ٿي پئي گذاري پر هن حال ۾ به ڪيچي ساڻس وفا نه ڪندا هئا. سندس سوچ ويچار ۽ تخليقي صلاحيتن تي تالا لڳل هوندا هئا. اهو ئي سبب آهي جو ارغون – مغل دور کان وٺي ڪلهوڙن جي دؤر تائين، اسان کي ڪنهن به حوالي سان، سنڌي عورتن جو ڪو سگهارو ڪردار نظر نٿو اچي.
اهڙين ڪُريتن کان، شاهه لطيف، چڱيءَ طرح واقف هو. هن کي چڱيءَ پر سُڌ هئي ته جنهن معاشري ۾، عورت جي ڪردار کي نظرانداز ڪيو ويندو، اهو سماج ڪنهن به طرح ترقي ڪري نه سگهندو، ويتر پراڻين ريتين ۽ روايتن ۾ جڪڙجندو ويندو. شاهه لطيف ، سماج جي ٻين پيڙهيل فردن جيان، عورت کي سماج جو ڪارگر حصّو بنائڻ ٿي گهريو. جنهن جي اولين گهرج هئي ته کيس سندس سوچ موجب، اُٿڻ ويهڻ جو اختيار ڏنو وڃي. عمر ڀر جي ڪار وهنوار لاءِ ڀلي هوءَ پنهنجي پسند اختيار ڪري. جھڙيءَ طرح مرد کي سهڻي عورت سان لنؤن لائڻ جو اختيار آهي، ساڳيو ئي اختيار عورت کي به هجڻ گهرجي.
هيءُ سُر، فڪري حوالي سان، ’شاهه جي رسالي‘ جو تمام گَهرو سُر آهي: هن سُر ۾، تصوف ۽ عشق جو هڪ اهڙو فڪر، جنهن جي رازن ۽ رمزن جي موتين جو ملهه ڪو سڄاڻ ئي ڪري سگهي ٿو. هن سُر جا مکيه موضوع آهن ’تصوف‘ ۽ ’عشق جو فلسفو‘:
(1) تصوف: هن سُر ۾، شاهه لطيف سالڪ کي تصوف جي چئني منزلن تي نهايت ئي ڌيان ۽ هوشياريءَ سان سفر ڪرڻ جي تلقين ڪندي چوي ٿو ته شريعت، طريقت، حقيقت ۽ معرفت ڏاڪي به ڏاڪي هلي، تون پنهنجي ذات حقيقيءَ سان، وصال ماڻي سگهين ٿو.

غلام محمد شاهواڻي، پنهنجي سهيڙيل، ’شاهه جي رسالي‘ ۾ لکي ٿو: ” جيئن سهڻيءَ جي حالت ۾ درياهه ۽ ان جون مست موجون، ڪارا ڪن ۽ طوفاني دهشت ۽ ڏم، ٻاهريون رنڊڪون ۽ ڪشالا هئا، تيئن سالڪ لاءِ، دنيا ۽ سندس دنياوي ناتا سندس لاءِ اهڙيون رنڊڪون آهن.
جيئن سهڻيءَ لاءِ ڏم جا رويا، اندروني ڏولاوا هئا، تيئن سالڪ لاءِ، نفس ۽ نفساني وسوسا، اندروني مصيبتون آهن. مٿيون ڄاڻايل ٻنهي قسمن جون آفتون، سالڪ کي سنئين رستي کان گمراهه ڪرڻ جي ڪوشش ۾ لڳل هونديون آهن. جڏهن انهن رڪاوٽن تي حاوی پئبو، تڏهن ئي دلدار جو درلڀ ديدار نصيب ٿيندو. انهن رنڊڪن کي دفع ڪرڻ لاءِ، سالڪ کي وسيلا گهرجن، جيڪي سندس واهر ڪن، جيئن ڏم جي اگهور ننڊ لاءِ سهڻي ڌڻي در التجائون ڪيون، تيئن سالڪ کي نفس تي مڪمل ضابطي حاصل ڪرڻ لاءِ، ڌڻي در ٻاڏائڻ گهرجي؛ جيئن سهڻي مهراڻ اُڪري پار پوڻ لاءِ ڪنڀار کان وڃي گهڙو هٿ ڪيو، تيئن سالڪ کي ’ڪوڙي ۽ ڪوڙهئي‘ نفس کي قابو ڪرڻ. عقل ۽ ايمان، عبادت ۽ رياضت جو رستو اختيار ڪرڻ گهرجي. ڪنڀار مان مراد آهي، مرشد جي رهبري حاصل ڪرڻ آهي، شاهه سڀني سرن ۾ مرشد هٿ ڪرڻ جي تلقين ڪري ٿو.“ (شاهواڻي، 2005ع، ص: 213)
شاهه لطيف، تصوف جي نظريي ’وحدت الوجود‘ جو پرچارڪ هو، جنهن موجب ’وجود‘ فقط خدا جو آهي. ان کان سواءِ ٻيو ڪوبه ’وجود‘ ناهي. وحدت الوجود جي فڪر موجب ڪائنات جي خلقڻ کان اڳ به ’خدا‘ جو وجود هو، پر اهو اَڻ لَکو يعني ظاهر نه هو. خدا ڪائنات ۽ پوءِ انسان کي خلقي، پنهنجو پاڻ کي ظاهر ڪيو. خدا جڏهن روح خلقيا تڏهن انهن کان پڇيائين ’اَلَستُ بِرَبِڪُم‘، ڇا نه آهيان مان  اوهان جو رب؟ تڏهن روحن جواب ’قالوا بَليٰ‘ هائو.
شاهه لطيف، انهيءَ ڳالهه جو بيان، پنهنجي رسالي ۾ ڪيترن ئي سرن ۾ ڪيو آهي، سُر سهڻيءَ ۾ چوي ٿو:

هن سُر ۾، شاهه لطيف، مڇي ماريندڙ ملاحن، اُنهن جي مَڏن، مڪڙن، ڄارن ۽ رڇن، ڪنڀارن ۽ ڪنڀارڪي ڪرت سان لاڳاپيل لفظن، جهڙوڪ: رَڇ، سَنڊ، گَهڙو، ڪچو، پَڪو، آڪو، ڀيلو، ڀُرڻ، چِٽَ،ڪَٽَ، نهائين جو ذڪر ڪيو آهي. هنَ سُر ۾، مالوند ماڻهن جو ذڪر پڻ ملي ٿو. ميهار جي مينهين ۽ اُنهن جي مختلف قسمن جهڙوڪ: ڪاري، ڪُنڍي، ڪَڪِي ۽ ڀُوري، ساڳي اُنهن کي سينگار لاءِ ٻَڌل چَڙن، گِهنڊن، مال مان پيدا ٿيندڙ کير،ڏُڌ، مَکڻ، مال جي ٿاڪن ۽ وٿاڻن کي پڻ بيان ڪيو ويو آهي.
سُر سهڻي ۽ ان جي راڳ جي نوعيت جي باري ۾ ڊاڪٽر نبي بخش خان بلوچ لکي ٿو: ”سنهڻي ميهار جو قصو سومرن جي اوائلي دؤر (12-13 صدي عيسوي) ۾ اُسريو، ۽ ان قصي جي ڳائڻ سان، سنڌ ۾ راڳ سنهڻيءَ جي شروعات ٿي، جيڪو پوءِ سنڌ کان ٻاهر، هند ۾ به مشهور ٿيو. لکت جي لحاظ سان پڻ ’سنهڻي‘ جو نالو، ميين شاهه ڪريم جي بيتن ۾ پڻ ملي ٿو، يعني ته 16 صدي عيسويءَ ۾، صوفي درويش شاعر سنهڻي ميهار جي تمثيل سان بيت چوڻ لڳا. زباني روايتن ۾ هيءُ قصو يقيناً گهڻو اڳ ڳايو ويو. ’سنڌ جو سنهڻي راڳ‘ ان آڳاٽي دؤر ۾ هندوستان ۾ مشهور ٿيو.“(بلوچ، (مقدمو) 2014ع، ص: 36)
سنڌ جي روايت ۾ ڪنهن آڳاٽي وقت ۾ ’سهڻيءَ‘ کي ’توڏي‘ پڻ سڏيو ويو آهي. ’توڏي‘ سنڌ جو آڳاٽو راڳ آهي، جو پوءِ هندستاني موسيقيءَ ۾ ’ٽوڙيءَ‘ جي نالي سان داخل ٿيو.
هندوستاني سنگيت جي ماخذن ۾، ’سهڻيءَ‘ نالي هڪڙي راڳڻي پڻ ملي ٿي، جنهن مان، ’سهڻي ڪلاونتي‘ ۽ ’سهڻي قوالي‘ ايجاد ٿيون. پرچ جي سنگيت سان ’سهڻي ڪلاونتي‘ جي ايجاد امير خسرو سان منسوب آهي. ’سهڻي ڪلاونتي مالڪونس‘ جي سنگت سان ايجاد ٿي. ڪلاسيڪي راڳن جي قديم روايت ۾، ’سهڻي راڳ‘ جو ذڪر نٿو ملي. معدونالموسيقيءَ جي مصنف، ڪرم امام علي خان سهڻي قواليءَ جي ايجاد کي امير خسرؤَ سان منسوب ڪيو آهي. هڪ روايت موجب راڳڻي سهڻي ’راڳ ڀيروي‘ ۾ ’راڳ جهنگلي‘ جي ميلاپ سان وجود ۾ آئي. ڀاتڪنڊي پنهنجي ڏنل ڏهن ٺاٺن واري سرشتي موجب، سهڻي راڳ کي مارو ٺاٺ مان نڪتل ٻڌايو آهي. ڊاڪٽر نبي بخش خان بلوچ جي تحقيق موجب هيءَ سنڌي راڳڻي آهي، جيڪا پهرين سنڌ ۾ ڳائي وئي ۽ پوءِ هندوستاني سنگيت مالا ۾ رائج ٿي. ان تحقيق کان پوءِ خسرؤَ جي نالي منسوب پرچ جي سنگيت سان سهڻي ڪلاونتيءَ ۽ سهڻي قواليءَ جي ايجاد واري روايت غلط ثابت ٿي ٿئي.
راڳ سهڻي، هن وقت هندوستاني موسيقيءَ واري صورت ۾ به ڳائجي ٿو، جو ’ماروا ٺاٺ‘ جو اوڊو کاڊو راڳ آهي. وادي سُر ڌيوت هئڻ ڪري، هي اُتر انگ جيڪو راڳ سڏيو وڃي ٿو، ۽ سموادي سُر گنڌار آهي، آروهيءَ ۾ ريکب، پنجم ۽ امروهيءَ ۾ پنجم جو سر نٿو لڳي. هن ۾ ڌيوت ۽ گنڌار جي سنگت وڻندڙ هوندي آهي. هندوستاني راڳ مالا جي قانون ۽ قاعدي موجب راڳ سهڻيءَ جو گهڻو زور، اتر انگ يعني مڌم کان پوءِ لڳندڙ سُرن تي هوندو آهي. جڏهن تار سپتڪ جي ’سا‘ تي پڄندو آهي ته وڌيڪ اثرائتو محسوس ٿيڻ لڳندو آهي. جيڪڏهن ’راڳ سهڻيءَ‘ کي هيٺين سُرن يعني مَڌُر ۽ مڌم سپتڪ جي سُرن ۾ آلاپيو ويندو، ته پوءِ هي ’پوريا راڳ‘ جو روپ ظاهر ڪندو. ان ڪري سهڻيءَ کي پوريا کان ڌار ڪرڻ لاءِ سهڻيءَ جي سُرن جو گهڻو زور اتر انگ تي هوندو آهي، پر جيڪا سنڌ جي عوامي ۽ شاهه لطيف  جي راڳ واري سرشتي ۾، ’سهڻي‘ ڳائجي ٿي، اُها هندوستاني راڳ سهڻيءَ کان بنهه مختلف آهي، جنهن جي باري ۾ ڊاڪٽر بلوچ لکي ٿو: ”اصل ’راڳ سنهڻي‘ ڪهڙو هو، تنهن جو اهڃاڻ ڪنهن حد تائين ان ’سر سنهڻي‘ مان ملي ٿو، جنهن کي شاهه صاحب پنهنجي راڳ ۾ جاءِ ڏني... ايئن معلوم ٿيو ته هندستاني راڳ تلڪ ڪامود شاهه جي ’راڳ سنهڻي‘ سان وڌيڪ مشابهه آهي. سنڌ ۾ ’سنهڻي راڳڻي‘ جنهن ۾ ڪافيون ڳايون وڃن ٿيون، سا ڀيرويءَ ۽ جھنگليءَ سان ملندڙ آهي.“(بلوچ، جلد-7، 2014ع، ص: 37)
ڊاڪٽر نبي بخش خان بلوچ جي ڏنل راءِ کي، شيخ عزيز اڳتي وڌائيندي، هن ريت بيان ڪيو آهي: ”سهڻي، اسان جي موسيقيءَ ۾ ڪلاسيڪي سنگيت کان بلڪل علحده آهي. ٻنهيءَ ۾ فرق هي آهي جو ڪلاسيڪي سنگيت واري سهڻي، ماروا ٺاٺ (رکب ڪومل يا ٻيا سڀ تيور) ۾ اوڍو، کاڊو آهي، ۽ تارسٿان جو راڳ آهي، پر سنڌي موسيقيءَ جي سهڻي جا سُر کماچ ٺاٺ (نکاد ڪومل) وارا ٿين ٿا. سندس اجتماعي صورت تلنگ ڪامود سان ملي ٿي.“ (دُرِشهوار، 1992ع، 136)
تلڪ ڪاموڏ، کماچ ٺاٺ جو اوڊو-سمپورڻ راڳ آهي. هن راڳ جو وادي سُر ’سا‘ ۽ سموادي پنجم آهي، ’پوروانگ‘ جو هي راڳ رات جي ٻئي پهر ۾ ڳائجي ٿو. آروهيءَ ۾ ڌيوت جو سُر نٿو لڳي ۽ امروهيءَ ۾ ريکب جو سُر وکريج اڻ سڌيءَ طرح لڳي ٿو. راڳ جو روپ هن ريت آهي:
آروهي: پا- ني- سا- ري- ما- پا- ني- سا
امروهي: سا- ني- ڌا- پا- ما- ري- گا- سا
سُر سهڻيءَ ۾ نَوَ داستان آهن. داستان پهرئين ۾ 34 بيت 1 وائي، داستان ٻئي ۾ 12 بيت 1 وائي، داستان ٽئين ۾ 23 بيت 1 وائي، داستان چوٿين ۾ 24 بيت 1 وائي، داستان پنجين ۾ 23 بيت 1 وائي، داستان ڇهين ۾ 25 بيت 1 وائي، داستان ستين ۾ 15 بيت 1 وائي، داستان اٺين ۾ 24 بيت 1 وائي، داستان نائين ۾ 24 بيت 1 وائي ڏنل آهي. سُر جي آخر ۾ 16 مُتفرقه بيت ۽ 6 وائيون پڻ ڏنل آهن.

سُر ڪاپائتي:
سُر ڪاپائتي رسالي جي ننڍن سُرن مان هڪ آهي، جيڪو شاهه لطيف  جي اکين ڏٺي مشاهدي جي عڪاسي ڪري ٿو. سُر ڪاپائتيءَ جو پس منظر، سنڌ ۾ ڪپهه ٽاڻڻ، پِڃڻ، تُنبڻ، ڪتڻ ۽ اوبڻ جي ڪرت جو يادگار آهي، جن تي سڀ کان وڏي هنرمندي يعني نفيس ڪپڙي جي اوڄ ۽ اڻت جو مدار هو. هن سُر ۾، خاص طرح آتڻ ۽ ڪتڻ جا اهڃاڻ ڏنل آهن. هن وقت سنڌ جي اقتصادي سماج ۾ آتڻ جو وجود ۽ ڪتڻ واري ڪرت باقي نه رهي آهي، پر سُر ڪاپائتي، سنڌ جي رهڻي ڪهڻي ۽ ڪِرت جي جيئري جاڳندي تصوير آهي. 
هن سُر ۾، شاهه لطيف، ڪپهه ڪتيندڙ ڪاپائتين جي ڪِرت،اُن ڪِرتَ سان واسطو رکندڙ اوزارن ۽ اُنهن جي ماحول کي بيان ڪيو آهي. هن سُر جو مکيه موضوع آهي.
(1) پورهيي سان پيار ڪرڻ: هن سُر ۾، شاهه لطيف ، ڪپهه ڪتيندڙ ڪاپائتين جي ڪردار کي تمثيل طور ڪم آڻي، وقت جو قدر ڪرڻ، اُن کي درست نموني استعمال ڪرڻ، پورهيي سان پيار ڪرڻ، ڏکئي وقت جي تياري ڪرڻ، ڪم کان ڪيٻائڻ ۽ غفلت ڪرڻ جي روين کان پاڻ بچائڻ، وقت گُذري وڃڻ کان پوءِ پڇتاءُ جي احساسن جا موضوع بيان ڪيا آهن.
سنڌ ۾ ڪپڙي اُڻڻ جو هُنر قديم زماني کان موجود رهيو آهي. موهن جي دڙي جي کوٽائيءَ مان، ڌاڳي ڪتڻ جا ائٽ ۽ ڪپهه مان ٺهيل ڪپڙن جا ٽُڪر مليا آهن. سنڌ ۾ ٺهندڙ ڪپڙي جو واهپو، مصر، بابل ۽ ڀونوچ سمنڊ جي ڪنارن وارن علائقن تائين ٿيندو هو.
انسائيڪلو پيڊيا سنڌيانا موجب سنڌ ۾ ٺهيل ڪپڙي جي ساراهه، هندومت جي ڌرمي ڪتابن ۾ پڻ ملي ٿي.ماضيءَ ۾ ڪپڙي اُڻڻ جي ڪرت سڄيءَ سنڌ ۾ عام طور ٿيندي هئي پر خاص طور تي ٺٽو، نصرپور ۽ سيوهڻ، ڪپڙي جي صنعت جا وڏا مرڪز هئا، جتي هزارين ڪٽنب هن ڌنڌي سان واسطو رکندا هئا. سنڌ ۾ ڪشمير ۽ خراسان جي ريشم سان انتهائي نفيس ڪپڙو تيار ٿيندو هو.
سنڌ ۾ لونگي، تسر، سوسي ۽ کيس عمده تمام گهڻي انگ ۾ اُڻيا ويندا هئا، جيڪي ڏيهان ڏيهه مشهور هئا.
سنڌ جي اها صنعت ويجهي ماضيءَ تائين پنهنجي اوج تي هئي، جيڪا جديد ٽيڪنالوجيءَ جي اچڻ کان پوءِ گهٽجندي وئي. ڪتڻ جو پورهيو به ڪپڙي جي گهريلو صنعت سان واسطو رکندو هو. جڏهن ڪپڙي جي گهريلو صنعت جو اوج ختم ٿيو ته ڪتڻ جي پورهئي به زوال اچي ويو، ۽ ڪاپائتين جا اڱڻ ويران ٿي ويا.
شاهه لطيف چوي ٿو ته، ڪاپائتيءَ جي ڪِرت ئي اُن جي سڃاڻپ آهي، تنهن ڪري کيس پنهنجي پورهئي سان پيار ڪرڻ گهرجي. وٽس وقت ٿورو آهي، جنهن ۾ وڻندڙ انداز ۾ ڪاپو ڪرڻو اٿس، جيڪي هن راز کي ڄاڻن ٿا، سي هن پورهئي مان هٿ ئي نٿا ڪڍن.
هن سُر جو مرڪزي نڪتو پورهئي سان پيار ۽ محنت سان زندگي گذارڻ آهي، جنهن ۾ شاهه لطيف ، هنرمند پورهيتن، سنڌ ۾ تيار ٿيندڙ نفيس ڪپڙي جي تند جو بيان ۽ ان جي اهميت کي اجاڳر ڪيو آهي.
سڄو سُر ڪاپائتي، سُٽ ڪتڻ، آتڻ ۾ ويهي چرخو چورڻ ۽ پيار ڀرئي هن پورهئي جي پس منظر تي آڌاريل آهي، جنهن ۾ هڪ پاسي عورت کي پورهئي ۽ هنر جي آزادي حاصل ڪرڻ، ته ٻئي پاسي عورت کي پنهنجي ڪٽنب ۽ ڪانڌ سان ساڳيو پيار، قرب ۽ وفاداري قائم رکڻ جي هدايت ڪئي وئي آهي. سُر جي جيڪڏهن عميق گهراين ۾ وڃي ڏسبو ته، شاهه لطيف، هن سُر ۾، منجهيل مسئلن کي حل ڪرڻ جا انيڪ نڪتا پيش ڪيا آهن، هر بيت منجهيل معنائن کي سلجهائيندو نظر ايندو، خاص ڪري ٽي اهم نقطا هن سر جي بيتن ۾ بکندي نظر اچن ٿا: جن ۾ وقت جي قدر جو شديد احساس، محنت ۽ محبت جي عظمت جو پيغام، ڏک ۽ ويرانيءَ جو گهرو احساس بيان ڪيل آهي.
رسالي جي ٻين سُرن جيان هي سُر پڻ روحاني رمزن جو ڀنڊار آهي. سُر جي معنيٰ تي نظر وجهڻ سان معلوم ٿئي ٿو ته، ان ۾ انسان لاءِ سجاڳيءَ جو پيغام سمايل آهي، زندگيءَ  جي مقصد جي نشاندهي ڪئي وئي آهي. روحاني منزل ماڻڻ لاءِ جاکوڙ ۽ پورهئي جي تلقين، هٺ ۽ وڏائيءَ کي ختم ڪرڻ، نياز ۽ نوڙت جي ذڪر، غافل انسان کي ڌونڌاڙي سجاڳ  ڪرڻ جي ڪوشش ڪئي وئي آهي.
جيئن ته هي سُر رسالي جو موضوعاتي سُر آهي، ان ڪري سنگيت جي ماخذن ۾ ڪاپائتي نالي ڪو به راڳ نٿو ملي. ڊاڪٽر نبي بخش بلوچ، سُر ڪاپائتيءَ جي راڳ جي نوعيت جي باري ۾ لکي ٿو: ”آتڻ ۾ هڪ جيڏيون گڏ ويهي ڪتينديون هيون ته پنهنجا ڳاچ ۽ ڳاوڻ گڏجي ڳائينديون هيون. جڏهن کان چرخا بس ٿيا ته اِهي ڳاچ ۽ ڳاوڻ به ويا. شاههصاحب جي وقت ۾ اڃا آتڻ ۽ ڪتڻ جو رواج هو، جيتوڻيڪ ان جو اڳيون اوج ڪونه هو ۽ ماهر ڪاتاريون باقي نه رهيون هيون. ان وقت آتڻ وارين ڪاتارين جي نغمن مان ڪو عام مقبول ۽ مٺو نغمو هو جيڪو ڪاپائتيءَ جي نسبت ۽ نالي سان شاههصاحب پنهنجي راڳ لاءِ چونڊيو. اِهو ’سر ڪاپائتي‘ شاهه جي راڳ ۾ هلندو پئي آيو، پر پوءِ ڪن ڄاڻو راڳاين فقيرن جي گذاري وڃڻ سببان يا ’ڪاپائتي‘ راڳ کي مسلسل طور نه ڳائڻ سببان هيءُ سُر ’شاهه جي راڳ‘ مان ختم ٿي ويو. پير غلام شاهه ڀٽائي جنهن کي هن پوئين ويجهي دؤر ۾ ’شاهه جي راڳ‘ جي وڏي ڄاڻ هئي، تنهن راقم جي پڇا تي تصديق ڪئي ته چار سُر يعني گهاتو، ڪاپائتي، سينہ ڪيڏارو ۽ بسنت هن وقت ڀٽ شاهه تي ’شاهه جي راڳ‘ ۾ ڪين ٿا ڳائجن.“(بلوچ، 2014ع، ص: 25)
هر جاگيرداري سماج ۾ ننڍن طبقن جي محنت جو استحصال ٿيندو رهندو آهي. سنڌ ۾ به ساڳي صورتحال رهي آهي. هڪ پاسي ڪاپتائتيون سج اُڀرڻ کان اڳ، اڱڻ تي ائٽ هلائڻ لڳنديون هيون ۽ سج لٿي تائين لڳاتار پورهيو ڪنديون هيون پر کانئن وڌيڪ ڪمائي، منافعي خور واپارين کي ٿيندي هئي ۽ ٻئي پاسي وقت به وقت سنڌ تي ڪاهه ڪندڙ ڌارين قومن جي ڪري به هتي جي پورهيت طبقن جي مال مڏي ڦرجي ويندي هئي. انهيءَ ڪري ننڍا هنرمند ماڻهو مايوسيءَ جو شڪار ٿي ڪم ڪرڻ ڇڏي ڏيندا هئا.
اهڙي صورتحال سُر ڪاپائتيءَ ۾ به نظر اچي ٿي. شاهه لطيف ، ڪاپائتين کي چوي ٿو ته اهڙين حالتن ۾ به نااميد ٿي پورهيو ڇڏڻ نه گهرجي.
 سنڌي موسيقيءَ جي تاريخ ۽ سنڌي سنگيت جي ماخذن ۾ سُر ڪاپائتيءَ جي راڳ بابت ڪا وڌيڪ ڄاڻ نٿي ملي، سواءِ امير علي خان جي ڪتاب ’سُر، شاهه، سمونڊ‘ جي جيڪو شاهه جي راڳن تي آڌاريل آهي. هو، سُر ڪاپائتيءَ جي راڳ بابت هڪ هنڌ لکي ٿو ته: ”شاهه سائينءَ جي هن سُر يعني سُر ڪاپائتيءَ ۾ شاهه جي راڳي، سيد جمن شاهه ۽ خان محمد چانڊئي جي آلاپن کان پوءِ راڳ بابت اِها راءِ بيٺي ته شاهه سائينءَ جن انهيءَ داستان جي پويان جيڪي سُر آلاپيا آهن... ان جو خلاصو انهي ريت آهي ته هن سُر ۾، ني تيور ۽ ني ڪومل ۽ ڌيوت ڌاتيور جو استعمال ڪيو ويو آهي.“(خان امير، 2007ع، ص: 251) سندس وڌيڪ رايو آهي ته سُر ڪاپائتي، ’تلڪ ڪاموڏ‘ ۽ ’شِو ڀيرو‘ راڳ جي ميلاپ سان ڳائجي ٿو، جنهن ۾ کماچ ۽ ڀيرو ٺاٺ جو انگ موجود آهي، ۽ راڳ جي چال هن ريت آهي:

غلام محمد شاهواڻيءَ جي مرتب ڪيل شاهه جي رسالي موجب سُر ڪاپائتيءَ ۾ هڪ داستان ڄاڻايو ويو آهي، جنهن ۾ 30 بيت ۽ 1 وائي شامل آهي. 

سُر ڪارايل:
سُر ’ڪارايل‘ کي به رسالي جي ننڍن سُرن ۾ ليکيو وڃي ٿو. لفظ ’ڪارايل‘ جي معنيٰ بابت محققن جا مختلف رايا آهن. غلام محمد شاهواڻي، ڪارايل جي معنيٰ ’مور‘ ۽ ’هنج‘ ٻئي ٻڌائي ٿو. مولانا دين محمد وفائي موجب، مور پکيءَ کي ڪارايل به چوندا آهن. ڊاڪٽر نبي بخش خان بلوچ ،’جامع سنڌي لغات‘ ۾ ڪارايل جي معنيٰ ’مور‘ ڏني آهي، جڏهن ته بلوچصاحب پنهنجي ترتيب ڏنل شاهه جي رسالي جلد ٽئين ۾ لکي ٿو: ”ڪارايل مان مراد ڪارو هنجهه آهي.“(بلوچ، 1994ع، ص: 47)
هن سُر ۾، شاهه لطيف ، نانگن مان ڪاري واسينگ ۽ کپر جي ڳُڻ، اوڳڻ ۽ پکين مان هنج، مور، ڪنگ ۽ ڪانيري جي کاڌخوراڪ، انهن جي عادتن ۽ خصلتن کي پنهنجي ڏانءُ سان بيان ڪري، هڪ طرف فطرت جي مشاهدي کي سامهون آندو آهي، ته ٻئي پاسي اهو راز به ظاهر ڪيو آهي ته، جيڪڏهن انسان فقط اکين سان ئي دنيا جي عجائبات کي ڏسي ۽ پرکي ڏسون ته علم ۽ عرفان  جا اڻ کٽ سلسلا، ان جي ڄاڻ کي گهڻو ڪجهه ڏيئي سگهن ٿا. سُرڪارايل ۾ شاهه لطيف ، خير ۽ شر، نيڪي ۽ بدي، چڱائي ۽ مٺائي بُلندي ۽ پستي، مَٺائي ۽ سُٺائي، محبت ۽ نفرت جي فرق کي ذڪر ڪيل پکين، جيتن جڻين جي خوبين ۽ خصلتن سان ڀيٽي، فڪر انگيز ڳالهيون ڪيون آهن ۽ جيئڻ جي اعليٰ مقصد کي واضح ڪيو ويو آهي. ان کان سواءِ ٻيو خيال آهي ته، شاهه لطيف ، هن سُر ۾، سلوڪ جون رمزون ۽ راز پلٽيا آهن، جنهن ۾ سالڪ کي سچو ڄاڻائيندي، کيس هنج پکيءَ سان ڀيٽيو آهي، ۽ ان جي مقابلي ۾ عام انسانن کي ڍنڍ تي رهندڙ ڪانيرن يعني عام پکين سان تشبيهه ڏني وئي آهي.
هن ننڍڙي سُر ۾، شاهه لطيف ، هنج، ٻگهه ۽ ڪاري اصيل نانگ جي روايتي خوبين جي تمثيل سان، اعليٰ اخلاقي معيار جا ڪيترائي رُخ روشن ڪيا آهن، جيڪي معرفت جي منزل ماڻڻ لاءِ راهه هموار ڪن ٿا. سنگيت جي حوالي سان سُر ڪارايل جو آلاپ سنڌ جي مقامي راڳن ۾ شمار ڪيو وڃي ٿو، جنهن کي هتي جي مقامي ماڻهن، ڳايو جيڪو پوءِ شاهه جي راڳ جو جُز بڻيو.
هن سُر ۾، ٻن پکين هنج ۽ ڪانگ ۽ نانگن جي ٻن قسمن ڪاري اصيل نانگ ۽ کپر جي عادتن ۽ خصلتن، گُڻن ۽ اوگڻن جي تمثيل ۾ روحاني رمزن کي ويچار هيٺ آندو ويو آهي.
هن سُر جا مُکيه موضوع آهن: ’سالڪن جي صحبت‘ ۽ ’سماجي گھوٽالو‘.
(1) سالڪن جي صحبت: سنڌ ۾ هنج پکيءَ کي نهايت ئي صاف سُٿرو پکي سمجهيو ويندو آهي، هُو ننڍي پاڻي يا گپ چِڪ ۾ پير نٿو رکي پر اونهي پاڻي يا وڏيءَ ڍنڍ ۾ لهي ٿو. کِکيءَ مڇي بدران، ماڻڪن جي ڳولا ۾ هوندو آهي، ۽ ڪڏهن به سُرهي سَر کي ميرو نٿو ڪري، جڏهن ته ان جي ڀيٽ ۾ ڪانگ هڪ اهڙو پکي آهي، جيڪواونهي پاڻيءَ بدران لڙاٽيل پاڻيءَ ۾ پکڙا ڇنڊي ٿو، تنهن ڪري سنڌيءَ ۾ چوڻي آهي ’ڪانءُ کي لُڙَ ۾ مزو.‘
هنج جي انهن خصلتن جي ڪري شاهه لطيف، ان کي نيڪ ۽ صالح بندن جي معنيٰ ۾ڪم آندو آهي، ۽ ڪانگ مان دنيوي حرص ۽ لالچ ۾ ڦاٿل غافل انسان جي مراد ورتي اٿس.
شاهه لطيف  جي سُر ڪارايل جي اڀياس مان ڄاڻ ملي ٿي ته الله جا نيڪ ٻانها، حرص ۽ هوس، لوڀ ۽ لالچ، ڪروڌ ۽ ڪاوڙ سان لڙاٽيل هن دنيا مان، ڌڻيءَ جو نالو وٺي پار پون ٿا ۽ اُن روحاني مسند تائين پهچن ٿا، جيڪا کين سونهي ٿي.
(شاهواڻي، غلام محمد، (2005ع)، ’شاهه جو رسالو‘، سُر ڪارايل، داستان 1، بيت 1، ص: 848)
شاهه لطيف، اسان جي رهنمائي ڪندي سالڪن جي صحبت ۾ رهڻ جي صلاح ڏئي ٿو ۽ اهو پڻ ٻُڌائي ٿو ته اهي سالڪ ڪهڙا آهن، جيڪي هنج مثل دنيا جي گورک ڌنڌن بدران، ڌيان ۽ گيان جي اونهي سمنڊ ۾ روحانيت جا موتي چونڊين ٿا.
سالڪن جي صحبت مان ڪهڙا موتي ملڻا آهن؟ اهي جيڪي پنهنجو من، هنج جهڙو اڇو ۽ اجرو رکن ٿا، جيڪڏهن اُنهن کان حقيقت جو درس وٺبو ته انسان جو، گمراهيءَ، دوکي ۽ دولاب ۾ پوڻ جو ڪوبه امڪان نٿو رهي.
عام انسان دنيا جي هزارين نفسياتي خواهشن جي پنجوڙ ۾ جڪڙيل رهي ٿو، جيڪي کيس شڪارين وانگر پنهنجين ڄارين ۾ ڦاسائڻ گهرن ٿيون ۽ کيس سنئين واٽ ۽ زندگيءَ جي حقيقي مقصد تان هٽائڻ لاءِ طرح طرح جون لالچون ۽ هزارين قسمن جون حرفتون هلائين ٿيون.ڍ
ويچارو انسان هن پنجوڙ مان پاڻ ڇڏائڻ جي اٽڪلن کان اڻڄاڻ هوندو آهي، تنهن ڪري پنهنجي جند آجي ڪرڻ لاءِ جيتريون ڪوششون ڪندو آهي، اوترو وڌيڪ قابو ٿيندو ويندو آهي.
هن دورنگي دنيا جي دوکي ۽ دولاب ۾ مانجهي مُڙس به مُنجهي پوندا آهن، ۽ ظاهري ڏيک ويک تي هرکجي زندگيءَ جو مقصد وساري اوڙاهه ۾ وڃي ڪِرندا آهن. شاهه لطيف، انهيءَ ڳالهه کي نهايت ئي سهڻي نموني تمثيلي انداز ۾ پيش ڪيو آهي.
ماريءَ، پکين کي ڦاسائڻ لاءِ ڪکن ڪانن جو ڪُوڙو پکي ٺاهي، اُنهيءَ جي آڌار تي جيئرن جاڳندڙ پکين کي دلبو ڏيئي، ڪوڙڪيءَ ۾ قابو ڪرڻ جي تياري ڪئي آهي.

(2) سماجي گهوٽالو: سنڌي سماج، پنهنجيءَ تاريخ جي مختلف دورن ۾ ڪيترن ئي گهوٽالن جو شڪار رهيو آهي، سنڌ تي قابض ڌارين قومن جي حڪومتن ۾، ڌارين جي ثقافت ۽ نفسيات جو غلبو هوندو آهي، تنهن ڪري سماج اُنهن جي اثر هيٺ اچي، اندروني طور تي ڀَڃ ڊاهه جو شڪار ٿيندو رهيو آهي. ٻئي پاسي ڏيهي حاڪمن جي دؤر ۾ پڻ عام ماڻهوءَ تي جوڳو ڌيان نه ڏيڻ ۽ اُنهن جي اندروني جهيڙن سبب سنڌي سماج ۾ ڪيئي خرابيون پيدا ٿينديون رهيون. سنڌي سماج پنهنجي امنپسنديءَ، سَهپ ۽ مذهبي ڀائيچاري جهڙا گڻ وڃائڻ لڳندو هو.
شاهه لطيف ، سنڌي سماج جو هڪ اهڙو پارکو هو، جنهن سماج اندر اهڙين منفي تبديلين تي گهري نظر رکندي، حاڪمن کان وٺي راڄن جي چڱن مڙسن تائين سڀنيءَ جي روين ۾ اهڙين تبديلين کي پرکيو هو. جڏهن ڪنهن سماج ۾ سهپ جي جاءِ تي اَسهپ،محبت جي جاءِ تي نفرت جاءِ والاري ڇڏي ۽ ماڻهو پنهنجا سماجي قدر وساري ڇڏين ته اهڙن سماجن ۾ بدامني، بي چيني ۽ بي سڪونيءَ جي حالت پيدا ٿيندي آهي.
شاهه لطيف ، سنڌي سماج کي اهڙي ڪنهن گھوٽالي ۾ ڦاٿل ڏسي،اُن جو عڪس پنهنجي شاعراڻي ڪئنواس تي هن ريت چٽيو آهي:

غلام محمد شاهواڻي، پنهنجي ترتيب ڏنل شاهه جي رسالي ۾ لکي ٿو: ”ڪارايل نالي ڪابه هندستاني راڳڻي ڪانهي.هن سُر تي نالو مضمون مطابق رکيل ٿو ڏسجي، ڇاڪاڻ جو منجهس ڪارايل (مور يا هنج) جو ذڪر ڪيل آهي.“(شاهواڻي، 2005ع، ص: 847) پر مرزا قليچ بيگ جي جوڙيل لغات لطيفيءَ ۾ ڪارايل نالي هڪ راڳڻي به ڄاڻايل آهي.
راڳ ۾ پکين جي لاتين ۽ جانورن جي ٻولين جو به ذڪر ڪيل آهي. پکين ۾ ڪوئل ۽ مور پکيءَ جي لاتين کي موسيقيءَ جي سُر تال ۾ پرکي سگهجي ٿو، تنهن ڪري اِهو خيال ڪيو پيو وڃي ته، شاهه لطيف ، هن سُر جو نالو ڪنهن راڳڻيءَ سان ئي منسوب ڪيو هوندو، ڇاڪاڻ ته مور، سانوڻيءَ جي مند ۾ گجگوڙ ٻُڌي، نچندو آهي، ۽ ٻوليندو به آهي. راڳ ۾ ٻولن جو امتزاج شايد اتان ئي ورتو ويو آهي.
ڊاڪٽر نبي بخش خان بلوچ جي تحقيق موجب، ”ڪارايل جي نالي سان ڪو نغمو غالباً شاهه عبداللطيف واري دؤر کان اڳ به هلندڙ هو، ڇاڪاڻ جو ’شاهه جي راڳ‘ کان ٻاهر به ’ڪاريهر‘ يا ’ڪاريهل‘ راڳڻي اڃا تائين سنڌ ۾ هلندڙ آهي، جنهن ۾ ڪافيون ڳائجن ٿيون. غالباً اهو  نغمو هنجھن يا مورن جي مٺي لات تان ڳائجڻ ۾ آيو. عام روايت موجب، للو هنجھ ’باهُوت!‘ ’باهُوت!‘ جي آواز ۽ لئي واري مٺي لات لَوندو آهي، غالباً انهيءَ ٻوليءَ ۾ لات ئي ڪارايل جي نغمي کي جنم ڏنو. تحقيق ڪندي، ڄاڻو ماڻهن کان (کاري جي جتن ۽ ميربحرن) جي زباني معلوم ٿيو ته لاڙ ۾ ساڪري، سجاول، شاهه بندر ۽ جاتيءَ جي ڍنڍن، ڇَڇَن ۾ ڪنهن وقت هنجھ ايندا هئا. ڀانئجي ٿو ته هنجھن جي ٻوليءَ وارو نغمو به پهريان کاري ۽ لاڙ واري هيٺئين ڀاڱي ۾ ڳائجڻ ۾ آيو. ان مقامي نغمي کي شاهه صاحب پنهنجي راڳ ۾ آندو ۽ ’ڪارايل جي سُر‘ جي ڳائڻ لاءِ مخصوص ڪيو.“(بلوچ، 1994ع، ص: 46)
اِهو نغمو هندوستاني راڳ مالا جي ڪهڙي راڳ سان مشابهت رکي ٿو ان بابت موسيقيءَ جي ماهرن جا مختلف رايا آهن. امير علي خان پنهنجي ڪتاب ’سُر، شاهه، سمنڊ‘ ۾ سُر ڪارايل جي مشابهت ’راڳ شهانا‘ سان ڄاڻائيندي لکي ٿو: ”علم موسيقيءَ جي گرنٿن وسيلي ڳولها کان پوءِ شاهه سائين جن جي انهي داستان سُر ڪارايل مان ڪافي ٺاٺ جو سنئون سِڌو گس مليو... هي راڳ ڪافي ٺاٺ جو کاڊو-سمپورن راڳ آهي.“ هو وڌيڪ لکي ٿو: ”هن کي آلاپڻ جو وقت رات جو آهي. هن راڳ جي شڪل راڳ آڙانه سان به تمام گهڻو ملي ٿي. شهانا جي امروهيءَ ۾ ٿورو ڌيوت جو اضافو ڪبو ته، آڙانه سان پري ٿي وڃبو. آروهيءَ ۾ ڌيوت استعمال ڪونه ٿي ٿئي. هن راڳ جو تعلق درٻاري ۽ ميگهه سان پڻ آهي.“(خان، امير علي، 2007ع، ص: 245) 
شيخ عزيز جي راءِ موجب، هن جا سُرَ، ڪلياڻ ٺاٺ مان ظاهر ٿين ٿا. راڳ ڪيڏارو شڌ سان ملي ٿو. جو سج لٿي مهل ڳائجي ٿو. وادي ريکب ۽ سموادي ڌيوت معلوم ٿين ٿا.
هندوستاني سنگيت ۾ ڪلياڻ ٺاٺ جو هي راڳ اوڊو-سمپورڻ راڳ آهي، جنهن جو وادي سُر مڌم ۽ سموادي کرج (سا) آهي، ۽ آروهيءَ ۾ ريکب ۽ گنڌار جا سُر نٿا لڳن.
ڊاڪٽر نبي بخش خان بلوچ، سُر ڪارايل جي راڳ جي وضاحت ڪندي لکي ٿو: ”جڏهن هندوستاني موسيقيءَ جي راڳن سان ڀيٽيو ويو، ته ايئن معلوم ٿيو ته، سُر ڪارايل ڄڻ هندوستاني موسيقيءَ جي راڳ ’جلڌار ڪِدارا‘ سان ملي ٿو.“(بلوچ، 1994ع، ص: 46)
ڊاڪٽر نبي بخش خان بلوچ واري راءِ پختي لڳي  ٿي، ان جو بنيادي ڪارڻ اهو آهي ته، لاڙ ۾، بلاول راڳ جي آلاپ جو اثر وڌيڪ آهي، ۽ ’جلڌارڪدارا‘ به بلاول ٺاٺ جو کاڊو قسم جو راڳ آهي، جنهن جي آروهي ۽ امروهيءَ ۾ گنڌار جو سُر نٿو لڳي، وادي سُر مڌم ۽ سموادي جو سُر کرج آهي، ۽ راڳ جي چال هن ريت آهي:
آروهي: سا-ري-سا-ما-ري-ما-ما-پا-ني-ڌا-سا.
امروهي: سا-ني-ڌا-پا-ما-ما-ڌا-پا-ما-ري-سا.
هن سُر ۾، ٻه داستان آهن: داستان پهرئين ۾ 30 بيت، 1 وائي، داستان ٻيئي ۾ 9 بيت ۽ 1 وائي شامل آهي.

سُر ڪاموڏ:
شاهه لطيف  جي رسالي ۾ ٽيهه سُر آهن. انهن ٽيهن ئي سُرن جي ترتيب ۾ (غلام محمد شاهواڻيءَ جي ترتيب ڏنل رسالي موجب) سُر ڪاموڏ پندرهين نمبر تي آيل آهي. لفظ ’ڪاموڏ‘ اصل ۾ سنسڪرت جو لفظ آهي، جيڪو ’ڪامودا‘ جي سنڌي صورت آهي. ان جي معنيٰ ’ڪام‘ يعني ’شهواني  خيال  يا خواهشون آهن. اهو لفظ اصل ۾ انساني پنجن تَتۡوَن مان کنيو ويو آهي، جيڪي آهن: ’ڪام، ڪروڌ، لوڀ، موهه ۽ اهنڪار‘ قديم ۽ جديد هند جي ويدن چواڻي ته، ’انساني بناوت ۾ قدرت اهي پنج گُڻ رکي ڇڏيا آهن.‘ هن قصي ۾، شاهه لطيف ، ’نوري ڄام تماچيءَ‘ جي قصي کي ڳايو آهي، جنهن ۾ شاهه لطيف ، نوريءَ جي نياز ۽ نوڙت، نهٺائي ۽ سادگيءَ کي اجاگر ڪندي، انسان کي هميشه اهڙن گڻن کي اختيار ڪرڻ جو مشورو ڏئي ٿو. جيئن نوريءَ کي سندس نياز ۽ نوڙت جي ڪري، ڄام تماچيءَ نوازي، سڀني سَمين مٿان فوقيت ڏني هئي. اهڙيءَ طرح اسان کي به پنهنجي مالڪ اڳيان سدائين نياز ۽ نوڙت سان رهڻ گهرجي، ڇو جو کيس هٺ ۽ وڏائي، ڪنهن به طريقي سان وڻندي نه آهي. شاهه لطيف ، سندس نوڙت کي پنهنجي شاعريءَ وسيلي روشناس ڪرايو آهي. گڏوگڏ سُر ڪاموڏ ۾، شاهه لطيف ، ملاحن جي رهڻيءَ ڪهڻيءَ، کاڌي پيتي، ڌنڌي ڌاڙيءَ، ٻيڙين ۽ مڪڙين، ڄارن ۽ کارن جو بيان قلمبند ڪيو آهي. هن سُر ۾، نوريءَ جي حُسن، ڪينجهر جي ماٺيڻي پاڻيءَ ۾ ترندڙ ٻيڙين، ڍنڍ جي اوسي پاسي موريل ٻوٽن ۽ وڻن جي نهايت ئي خوبصورتيءَ سان منظرنگاري ڪئي آهي. سُر ڪاموڏ جا ٻه مُکيه موضوع آهن. اُهي آهن ’نياز ۽ نوڙت‘ ۽ ’حاڪم ۽ رعيت جو رشتو‘.
(1) نياز ۽ نوڙت: هن سُر ۾، شاهه لطيف، انسان کي هٺ ۽ وڏائيءَ، غُرور ۽ تَڪَبُر کان پاڻ بچائي، نياز ۽ نوڙت اختيار ڪرڻ جي تلقين ڪري ٿو. سندس چوڻ موجب، انسان آهي مُهاڻي جي ڌيءَ، جنهن ۾ عيب آهن وِيههَ. عيبن کان پالهو رڳو پالڻهار جي ذات آهي. وڏائي جُڳائي اُن رب جبار کي، جيڪو تَڙَ ڌڻي ۽ ڏاتار آهي، ان تَڙَ ڌڻي ۽ تَڙ راءُ اڳيان اُوچي ڳاٽ هلندڙ سَمين ۽ سومرين بدران، نياز ۽ نوڙت سان پيش پوندڙ گندري غريب، مانُ لهي ٿي.

پروردگار کي پنهنجي ٻانهي جي خصلتن مان، سڀنيءَ کان وڌيڪ جيڪا خصلت پسند آهي، سا آهي نياز ۽ نوڙت.
نوري، هن فلسفي کي بيان ڪرڻ لاءِ مڪمل ٺهڪندڙ ڪردار هئي، جيڪا تَڙ ڌڻي ڄام تماچيءَ جي پَٽ راڻي ٿيڻ کان پوءِ به غُرور ۽ تڪبر، هٺ ۽ وڏائيءَ بدران پنهنجي اها حيثيت نٿي وساري، جڏهن هُوءَ ڪاري ڪوجهي ۽ ڪُوَڙي هئي، کِکِيءَ جو کاڄ کائيندي هئي، پاٻوڙو پوشاڪ پائيندي هئي. هُوءَ بادشاهي محل جي مالڪياڻي هوندي به ايئن ٿي چئي ته:

سُر ڪاموڏ ۾ ٻين سُرن جيان نه ڪاريهر جهڙن ڪاڪلن جي واکاڻ آهي، نه چنڊ جهڙي چهري جي ڳالهه، نه بهار ۾ ٽڙندڙ گُلن جهڙن ڳَلن جو بيان آهي، نه قاتل اکين جي ڪهاڻي. نُوريءَ وٽ ڪهڙي سُونهن هئي؟ اُن ڪهڙين ادائن سان تماچيءَ کي موهي وِڌو هو؟ تنهن بابت شاهه لطيف، هن ريت چوي ٿو:

(2) حاڪم۽ رعيت جو رشتو: هن سُر ۾، شاهه لطيف، هڪ سُٺي ۽ عوام دوست حڪمران پاران، رعيت سان قائم ڪيل رشتي کي قلمبند ڪيو آهي. شاهه لطيف، پنهنجي دؤر ۾ عوام کي هڪڙي پاسي حڪومت جي نالي تي حاڪمن جي ڏَنَ هيٺان چيلهه چٻي ٿيندي ڏٺو ته ٻئي پاسي روحانيت ۽ مذهب جي نالي تي پيرن ۽ مرشدن هٿان ڦُرلٽ جو شڪار ٿيندي ڏٺو. سندس دؤر ۾ ڪلهوڙن جي حاڪميت هئي، جن پاڻ پيري مُريديءَ جي نالي تي حڪومت هٿ ڪئي هئي، تنهن ڪري شاهه لطيف، سنڌ جي ماضيءَ جي حڪمران، ڄام تماچيءَ هڪ مُهاڻِي نوريءَ جي تمثيل سان هڪ عوام دوست حاڪم ۽ رعيت جي دوستاڻي تعلق کي پنهنجي ڪلام ۾ ڳائي امر ڪيو. ڄام تماچي، مُهاڻن سان اهڙو ته رِلي مِلي ويو هو، جو سنڌ جي سڀنيءَ کان وڌيڪ محڪوم ۽ پيڙهيل طبقي، مُهاڻن جو، سندس ماڙيءَ تي عام جام وڃڻ ٿيندو هو.
مهاڻا، جن جي زندگي مڏ ۽ مڪڙيون، سندن گهر هو  ته ڪسب ڪمائيءَ جو وسيلو به اهو ئي هو. هو اُتي ئي ڄمن، ته اُتي ئي مَرن، جن کي کِکيءَ هاڻيون کاريون، ڇڇيءَ هاڻا ڇڄ، ڄاريون ۽ رَڇ سندن ڪل ڪائنات هئا. سڄو ڏينهن ٻارين ٻچين پيا پاڻيءَ ۾ لُڌڙن جيان تُڙڳن. انهن جو پائڻ پهرڻ به غريباڻو، جنهن ۾ مڇيءَ جي ڌپ، ساڻن پاسو لڳندي ئي بوءِ ۽ بُڇان لڳي. مرد ڄاريون ۽ رڇ کڻي مڇي ماريندا هئا ۽ عورتون کارين ۽ ڇڄن ۾ رکي اُها وڪڻنديون هيون، غربت ۽ اڻهوند سندن مقدر بڻيل هو.

شاهه لطيف  جي رسالي ۾، سُر ڪاموڏ اصل ۾ هندوستاني راڳڻيءَ، ’ڪامودا‘ تان کنيو ويو آهي، جيڪا ’ديپڪ‘ راڳ جي پنجن ڀرياتن (زالن) مان هڪڙي آهي. هن کي ’سمپورڻ‘ راڳڻي چيو ويندو آهي. هي راڳ اصل ۾، آڳاٽي دراوڙي يا غير آريائي راڳن مان هڪڙو آهي، جيڪو اڄ ڏينهن تائين سنڌي راڳ جي سڀني صنفن ۾ سمايل آهي. 
بنيادي طور’سنڌي ڪاموڏ‘، هڪ روايت موجب بلاول ۽ ٽوڙيءَ جي سنگت مان جڙيو آهي، جيڪي اصل ۾ غير آريائي راڳ آهن. سنگيت ۾، هن جي امروهيءَ ۾ گنڌار وڪر آهي. هي راڳ، ريکب ۽ پنچم جي سنگت ۾ سڃاتو ويندو آهي. استاد امير علي خان جي چواڻي ته، ’هي راڳ، ’سنڌي پرڪاش‘ جي اعتبار کان، لطيف سرڪار جي پنهنجي تخليق آهي، جنهن جو وادي سرپنچم ۽ سم وادي سُر رکب آهي.‘  رسالي ۾، ’سُر ڪاموڏ‘ ۾ ٻه داستان، ٻه وائيون ۽ ڪل 39 بيت آيل آهن.


سُر ڪلياڻ:
’ڪلياڻ‘، سنسڪرت ٻوليءَ جو لفظ آهي، ۽ اصلي معنيٰ اٿس ’خير‘، ’سک‘، ’شانتي‘. سُر ڪلياڻ، هڪ راڳ جو نالو آهي. هندستاني گَوَئين موجب، ديپڪ راڳن کي اٺ پُٽ آهن، جن مان ڪلياڻ هڪ آهي. ڪلياڻ جا پنج مختلف قسم آهن:
شام ڪلياڻ
يمن ڪلياڻ
ڀوپالي ڪلياڻ
همير ڪلياڻ
ڪيدار ڪلياڻ
’سُر ڪلياڻ‘، شاهه جي ڇاپي رسالن ۾، پهريون سُر آهي. شاهه لطيف  جي فڪري عظمت ۽ اوج جي لحاظ کان، سُر ڪلياڻ نهايت ئي ڳُوڙهو سُر آهي. اعليٰ ڄاڻ ۽ معرفت حاصل ڪرڻ ۽ اعليٰ مقصد ماڻڻ لاءِ، هن سُر ۾، سمايل فڪر، انسان کي شرڪ ۽ شڪ بدران يقين، آرام بدران بي آرامي، سُک بدران ڏُک، رسمي ڏيکاءَ بدران سچائي ۽ سَڌن بدران سِر ڏيڻ جي راهه ڏيکاري ٿو.
سُر ڪلياڻ کي، ’شُڌ ڪلياڻ‘ چوندا آهن ۽ اهو راڳ، ديپڪ راڳ کان پوءِ، ڏيئن ٻرڻ مهل ڳائبو آهي. چيو وڃي ٿو ته هن سُر ڳائڻ جي ڪري، مَن کي سُک ۽ شانتي حاصل ٿيندي آهي.
هن سُر ۾، ’توحيد‘ ۽ ’رسالت‘ جي حوالي سان، انسان جي عقيدي جي سچائيءَ ۽ ڪائنات جي وحدت جو راز، سمجھايل آهي. اعليٰ ڄاڻ ۽ معرفت واري مقام تي پهچڻ خاطر، حقيقت جي ڳولا ڪندڙن کي تلقين ڏنل آهي. ته هو ٻيائي ٻوڙي، خوديءَ کي کائي، هُئڻ ۽ هستيءَ واري ڪلاه ڪاٽي، ٻاهرين لوڇ پوڇ بدران اندر ۾ لَوچي لُڇِي، ۽ پَاڻَ کان پَاڻُ پري ڪري، ايئن جو ڄڻ مرڻ کان اڳ مَرِي. سُر ۾، عشق جي حقيقت ۽ محبوب جي بيپرواهي، ۽ سختيءَ جي سلسلي ۾، ڪاتي ۽ ڪوس، کوري ۽ باهه جو ذڪر آهي. محبوب جي ڪُهڻ ۽ عاشق جي ڪُسجڻ جو بيان آهي، يعني عشق آسان ناهي، پر سوريءَ جي سيج آهي. عشق جي ڪيفيت ۽ واردات ضربن ۽ زخمن واري آهي. عشق جي آزمائش ۾ ڪاميابيءَ لاءِ سچي عاشق کي محبوب آڏو ڪُسجي قربان ٿيڻ ۽ سَرهو ٿي سوريءَ چڙهڻو آهي.
سُر ڪلياڻ، فڪر جي لحاظ کان يقين کي محڪم ۽ مستقل ڪندڙ، قربانيءَ لاءِ جوش ۽ جذبو جاڳائيندڙ، اعليٰ منزل لاءِ ولولو وڌائيندڙ ۽ همٿ حوصلو ڏيندڙ آهي. هيءُ سُر خاص طرح حق ۽ حقيقت کي لوڏيندڙ ۽ لرزائيندڙ آهي، سک ۽ آرام وڃائيندڙ آهي، ۽ اعليٰ معرفت واري مقام جي حاصلات لاءِ اُتساهه ڏيندڙ آهي. انهيءَ لحاظ سان ’سُر ڪلياڻ‘ زورائتو سُر آهي، جنهن ۾ سانت ۽ سڪون بدران، ولولو ۽ ووڪ آهي، جنهن ۾ جرئت  ۽ جولان آهي.
هن سُر ۾، اِها زوردار ترغيب ڏنل آهي ته سُورُ ئي سَهُڄ آهي، سوز ئي سڪون ۽ آرام آڳ ٻرنديءَ ۾ ئي آهي، ۽ اعليٰ مقصد خاطر پنهنجون سموريون سَڌون ڀڃڻ، سک جا سانگا پلڻ، آرام ڦٽائڻ، ۽ ڏک ڏاکڙا سهڻ جي هدايت ۽ تعليم ڏنل آهي. ڇو ته قربانيءَ کان سواءِ، ڪابه منزل حاصل ٿي نٿي سگهي. منزل تي پهچڻ جي ڪوشش ۽ راهه جي مشڪلاتن جي آگاهيءَ واري اصول سان، سڄو سُر ڪلياڻ ڀريو پيو آهي.
سُر ڪلياڻ سڄو ئي ’معنوي‘ سُر آهي، جنهن ۾ شاهه لطيف ، پنهنجي اعليٰ فڪر کي ڪنهن عشقيه داستان، نيمتاريخي روايتن جي سانچي ۾ سموهڻ بدران، ان کي توحيد ۽ رسالت، تصوف ۽ طريقت، عشق ۽ فراق، بيخودي ۽ خودشناسيءَ جھڙن جامع مفهومن جي حوالي سان روشن ڪيو آهي.
سُر ڪلياڻ جو ڳُوڙهو اڀياس ڪبو ته، اُن ۾ حسين بن منصور حلاج ۽ شاهه عنايت جهوڪ واري جي شهادت جا ٽاڻا ۽ اهڃاڻ چٽيءَ ريت ملن ٿا.
هن سر جا مکيه موضوع ٽي آهن:
توحيد ۽ رسالت
2. سوري جو سَهڄ
3. حبيبن جو هٿ
انهن موضوعن جي وضاحت هن طرح ٿي سگهي ٿي:
(1) توحيد ۽ رسالت: گنج شريف سميت جيڪي به آڳاٽا قلمي نسخا هٿ آيا آهن، تن سڀني جي شروعات، سر سسئيءَ سان ٿيل آهي. اهو سُر، شاهه لطيف  جو من پسند سُر هو، ڇاڪاڻ ته هن سُر ۾، جدوجهد ۽ پاڻ ارپڻ جو عنصر وڌيڪ آهي. اهوئي سبب آهي، جو شاهه لطيف، سسئيءَ بابت لاڳيتو پنج سر چيا آهن: سسئي آبري، معذوري، ديسي، ڪوهياري ۽ حسيني.
ننڍي کنڊ ۾، ڪلام جي شروعات، ڌڻي سڳوري جي نالي ٿيندي رهي آهي. ڪهڙي به مذهب ۽ مسلڪ جو شاعر هجي، پر هو آغاز هميشه حمد، ڀڄن، گاٿا، گورٻاڻي، پوڙي، هين، ڌماپت وغيره سان ڪندو آهي. ان روايت کي پاڙيندي، رسالي جي تقريباً سڀني مُرتبن، رسالي جي منڍ ۾، شاهه لطيف جا ڌڻي جي هيڪڙائيءَ، رحمت، آفاقيت، خلقت ۽ قدرت وغيره بابت بيت ڏنا آهن، جيڪي هن سر ۾ به آهن.
شاهه لطيف  پاڻ توحيدي فڪر جو حامي هو، ان ڪري جا بجا رب پاڪ جي قدرت، قدامت، وحدانيت، لاشريڪ هئڻ، ربوبيت، جهان جي جڙاوت ڪندڙ خالق هر عمل ۾ خودمختيار  مالڪ، والي ۽ سڄي عالم تي ڀلايون ڪندڙ، واري حيثيت بيان ٿيل آهي. ان ڪري هر سوچ، عمل ۽ ارادي واري کي اعتقاد موجب، سندس من جون مرادون پوريون ڪرڻ، سڀ کي سڏ جو جواب ڏيڻ ۽ ان سڏ کي سمجهڻ جي سمجهاڻي ڏني آهي:
شاهه لطيف ، ڌڻي سڳوري کي عالم جو والي ۽ واهرو سمجهي ٿو. ان کي ڪنهن مخصوص مذهب تائين محدود نه ٿو ڪري، جيڪو به کيس سڏ ڪري ٿو. ان کي ان لهجي ۾ جواب ڏئي ٿو:

سُر ڪلياڻ سان شروع ٿيندڙ رسالن جي ابتدا، راڳ ’ڪلياڻ‘ سان ۽ پُڄاڻي راڳ ’بلاول‘ تي ڪيل آهي. حقيقت ۾ اها ترتيب موسيقيءَ جي فن جي لحاظ کان صحيح آهي. شاهه لطيف ، سماع کي گهڻو پسند ڪندو هو، سندس پوئين دؤر ۾، سماع جي محفل شام جو شروع ٿيندي هئي ۽ صبح تائين هلندي هئي. ان ڪري هن وقت سندن ڪلام جي جيڪا ترتيب ڏني وئي آهي، ته شام واري محفل، شام جي ئي راڳ سان شروع ٿئي ٿي، جنهن ڪري ڪلياڻ راڳ جي چونڊ ڪئي وئي.
شاهه لطيف  جي سماع جي محفل ۾ ڳائجندڙ راڳ ڪلياڻ ۽ موسيقيءَ واري ڪلياڻ راڳ ۾، سُرن جي لحاظ کان ڪوبه فرق ناهي، پر شاهه لطيف  جي سماع ۾ ڳائجندڙ راڳ ڪلياڻ جي ادائگي ۽ چال ۾ فرق ضرور آهي. ڪلياڻ اوڊو-سمپورڻ راڳ آهي. ڪلياڻ جي وَادِي ۽ سَموادي سُرن ۾ اختلاف آهي، پر ڪي موسيقيءَ جا ماهر، هن راڳ جو وادي سُر رَيکَبُ ڳائين ٿا ته ڪي گنڌار سُر کي وادي سُر تسليم ڪري ڳائين ٿا. سُر ڪلياڻ جي سُر گنڌار تي ڳائبو ته رسالي ۾ ڏنل سُر ڪلياڻ ۽ يمن ڪلياڻ جي ترتيب ۾ ڦيرو اچي ويندو، ڇاڪاڻ ته رسالي ۾ سُر ڪلياڻ، سُر يمن کان اڳ ۾ رکيل آهي، ۽ جيڪڏهن گنڌار کي وادي سُر تسليم ڪبو ته ترتيب جي لحاظ سان سُر يمن ڪلياڻ، سُر ڪلياڻ کان اڳ ۾ ڳائبو. پر جيئن ته رسالي ۾ سُر ڪلياڻ، شروعات ۾ ڏنل آهي، ته پوءِ ڪلياڻ راڳ جو وادي سُر ريکب تسليم ڪرڻو پوندو.
رسالي جي ڏنل سُرن جي ترتيب مان اِهو به ثابت ٿو ٿئي ته، سنڌ ۾ قديم زماني کان راڳ ڪلياڻ ريکب کي وادي سُر بڻائي ڳايو ويندو هو.
رسالي جي سُر ڪلياڻ ۽ راڳ ڪلياڻ جي سُرن جي ڀيٽ ڪبي ته، ٻنهيءَ ۾ هڪجھڙائي ملندي. سُر ڪلياڻ جو موضوع عبادت آهي، ۽ راڳ ڪلياڻ جي سُرن جو دؤر هيٺين سُرن، يعني پُورُو اَنگَ تي آهي. يعني جيئن عبادت، هيٺانهون ٿي ۽ نياز نوڙت سان جھيڻي آواز ۾ ڪبي آهي، بلڪل ايئن راڳ ڪلياڻ، وادي سُر ريکب هئڻ ڪري، هيٺين سُرن کي وڌيڪ استعمال ڪيو ويندو آهي، جيئن راڳ جي شڪل مڪمل ظاهر ٿئي.
 سُر ڪلياڻ ۾ ڪُل ٽي داستان آهن. داستان پهرئين ۾ 24 بيت ۽ 1 وائي، داستان ٻئي ۾ 32 بيت ۽ 1 وائي ۽ داستان ٽئين ۾ 20 بيت ۽ 1 وائي ڏنل آهي.

سُر ڪوهياري:
سُر ’ڪوهياري‘، سسئيءَ پنهون جي قصي تي آڌاريل آهي. هيءُ سُر، سنڌ جي ڪوهستاني علائقن ۾ گهڻو مشهور آهي. ’ڪوهياري‘ لفظ، ’ڪوهه‘مان نڪتل آهي، جنهن جي معنيٰ آهي جبل. انهيءَ مان اِهو معلوم ٿئي ٿو ته هيءُ سُر، جابلو علائقي جي ماڻهن جو رچيل آهي، جنهن ۾ شاهه لطيف ، سسئيءَ جي ڏونگر ڏورڻ، ڏکن ڏاکڙن جو احوال ۽ پهاڙن جي پنڌ جو بيان ڪيو آهي. هن سُر ۾، سسئيءَ جي ڏکن، ڏاکڙن، اهنجن، سورن ۽ دلي ڪيفيتن جو ڏونگر سان ڏورڻ آهي:
سُر ڪوهياريءَ ۾، وڇڙڻ جو ڏک، گڏيل سوچ جو پيدا نه ٿيڻ، رٿابنديءَ سان زندگي نه گذارڻ ۽ پنهنجين غلطين تي نظر رکڻ جو بيان ملي ٿو، ۽ هن سُر ۾ تلقين ٿيل آهي ته بي اونو ٿيڻ نه گهرجي. هر وقت خبردار رهڻ کپي، پنهنجن پراون جي سڃاڻ هجي، غفلت کان پاسو ڪجي. هن سُر ۾، شاهه لطيف ، سکن کي ڏکن تان گهورڻ جي ڳالهه ڪري ٿو، يعني ڏک کي منزل تي پهچڻ لاءِ وسيلو بڻائجي، ۽ ان عمل ۾ سهپ واري جذبي کي به جيارڻ لاءِ اُتساهه پيدا ڪري ٿو.
سُر ڪوهياريءَ جو تحقيقي اڀياس ڪجي ٿو ته معلوم ٿو ٿئي ته هي سُر ڪائناتي پيغام، قومي وحدت، سجاڳي، رهبري ۽ همٿ واري نقطي تي آڌاريل آهي. هن سُر ۾، هڪ پاسي شاهه لطيف، غفلت کي ننديو آهي، ته ٻئي پاسي سماج جي روايت پسندي، تقديرپسنديءَ کي ننديندي، مرداڻي سماج ۾ رهندي، عورت جي جدوجهد ۾ اڳتي وڌڻ واري عمل کي مڃتا ڏني آهي، ان پهه کي ساراهي، سماج ۾ مرد ۽ عورت جي حيثيت ظاهر ڪرڻ آهي. هن سُر ۾، سڀني طبقن کي ساڃاهه، جاڳڻ، ايڪي، ٻڌيءَ ۽ اجتماعيت جو سبق ۽ منزل جي تعين ڪرڻ واري جدوجهد ۽ ان مقصد لاءِ پاڻ ارپڻ جي حقيقت کي پيش ڪيو ويو آهي. سماجي پَهلوءَ کان علاوه هن سُر ۾، روحاني حوالي سان پڻ انيڪ نڪتا ۽ راز سمايل آهن. ظاهر ۾ شاهه لطيف ، سسئيءَ کي پنهونءَ جي ڳولها ۾ ڏونگر جون تڪليفون سهندي ڏيکاريو آهي، ۽ سسئيءَ جي ڪشٽ ۽ ڪشالن، ڏک ۽ ڏوجهرن، وڇوڙي جي ورلاپن ۽ ڏونگرن جي ڏاڍاين، ڦوڙائي ۽ فراق جي ڪيفيتن کي بيان ڪيو آهي. هن سُر ۾، تصوف جي ڳوڙهن نڪتن ۽ غافل مُريد کان ڪامل مُرشد جي رُسي وڃڻ جو ذڪر پڻ ملي ٿو. هن سُر جا مکيه موضوع هيٺ ڄاڻايل آهن:
(1)  ننڊ ۽ غفلت: گهڻي ڀاڱي سمورن صوفين ننڊ ۽ غفلت کي ننديو آهي. ننڍي کنڊ جي شاعرن، خاص طور تي ڀڳتڪبير، تلسي داس، بُلهي شاهه، سلطان باهو، خواجا غلامفريد، ميونشاهه عنايت رضوي، سچل سرمست ۽ ٻين پڻ گهڻيءَ ننڊ ۽ غفلت کي روحاني واٽ ۾ هڪ وڏي رنڊڪ طور پيش ڪيو آهي.
شاهه لطيف ، پنهنجي ڪلام ۾ ڪيترين ئي جاين تي ننڊ ۽ غفلت جي موضوع کي آڻي، سالڪ کي خبردار ڪيو آهي ته رومانيت جي واٽ ۾گهڻي ننڊ کان پاسو ڪرڻ کپي.

سسئي پنهونءَ جي داستان موجب سسئي، رات جو سُمهي، ننڊ ڪئي هئي ۽ جت کيس ننڊ ۾ ڏسي،اُٺ پلاڻي پنهونءَ کي وٺي ويا هئا ۽ جڏهن سسئي صبح جو جاڳي ته اُٺ اوطاقن ۾ نه هئا. شايد اهو ئي سبب آهي جو شاهه لطيف، سسئيءَ جي غفلت واري ننڊ جي نندا ڪئي آهي.
شاهه لطيف، سسئيءَ کي چوي ٿو ته تون پنهنجو عظيم ۽ اعليٰ مقصد وِساري، پير ڊگها ڪري، غفلت ۾ پئجي، پاڻ سان پاڻهي ويڌن ڪئي آهي. توکي هر وقت خبردار رهڻو هو ۽ ڏيرن جي سُر پُر تي ڌيان ڏيڻو هو.
هن سُر ۾، شاهه لطيف، سسئيءَ جي تمثيل ۾ انساني حياتيءَ کي ڪنهن ڪارگر ۽ اعليٰ مقصد سان ملائڻ کان پوءِ ان جي حاصلات لاءِ لڳاتار جاکوڙ ڪرڻ ۽ هڪ دم به غافل نه رهڻ جو درس ڏنو آهي.
 شاهه لطيف جي فڪر موجب، جيڪي انسان محبوب سان ملاقات ڪرڻ لاءِ ڪشٽ ۽ ڪشالا ڪاٽڻ بدران پنهنجو مقصد وساري غفلت ۾ پون ٿا ۽ حالتن جي تبديليءَ جي معرڪن تي نظر نٿا رکن، سي ڪڏهن به منزل تي پهچي نٿا سگهن.
شاهه لطيف، هڪ عوامي شاعر جي حيثيت سان پنهنجن پڙهندڙن کي ڪڏهن به مايوس ٿيڻ نٿو ڏئي. سندس فڪر جي اها خاصيت آهي ته سندس تمثيلي ڪردارن کان جڏهن به ڪا غلطي يا غفلت ٿئي ٿي ته اُن تي پڇتاءُ ڪرڻ ۽ پشيمانيءَ ۾ ويهڻ بدران هُو کين جاکوڙ وسيلي اُن جو پورائو ڪري،حالتون تبديل ڪرڻ جو سبق ڏئي ٿو.
شاهه لطيف، سسئيءَ جي ننڊ جي نِندا ڪرڻ کان پوءِ کيس ڪيچ ڏانهن ڪاهي پوڻ لاءِ چوي ٿو.
(2) ڪي جي ڪڍيا پار: سُر ڪوهياريءَ ۾ شاهه لطيف، سسئيءَ جي ڪردار کي ٻن حالتن ۾ ڏيکاريو آهي. هڪ حالت ۾ هوءَ هوتن جي سُس پُس کان بي خبر ۽ غافل ٿي سُمهي ٿي ۽ صبح جو جڏهن کيس سار ٿئي ٿي ته ڏسي ٿي ته اُٺ اوطاقن ۾ ناهن، ۽ هوت رات جو ماٺ ميٺ ۾ پنهنجي ڀاءُ پُنهونءَ کي وٺي، ڪيچ ڏانهن روانا ٿي چڪا آهن. ٻيءَ حالت ۾ سسئي، پنهونءَ کي وٺي ويندڙ اُٺن جا پير ڳوليندي، ڪيچ ڏانهن پنڌ پوي ٿي. هي رستو ڏاڍو ڏکيو ۽ اڻانگو آهي، پر سسئيءَ جي اندر ۾ جيڪا عشق جي آڳ ۽ برهه جي باهه ٻريل آهي، سا کيس ڏونگرن جون ڏاڍايون سَهڻ جي سگهه ڏئي ٿي.ڦورائي ۽ فراق جي ڏُکن،سسئيءَ جو ڏِيل ڏاري ڇڏيو آهي. سندس اندر اڌواڌ ٿيل آهي. هوتن کيس نينهن جواهڙو تير هنيو آهي، جو اهو سندس دل مان نڪري ئي نٿو. هاڻي سسئيءَ جي حالت اهڙي آهي جو هوءَ ننڊ ۾ پنهونءَ کي ياد ڪري ڇرڪ ڀري ٿي.

هندوستاني موسيقيءَ ۾، ’ڪوهياري‘ نالي ڪو به راڳ نٿو ملي، پر سنڌي موسيقيءَ ۾، هي راڳ نه رڳو عام مقبول آهي، ۽ ڳايو به وڃي ٿو. هيءَ، سنڌ جي مشهور ڌُن آهي. اڃا به ايئن چئجي ته ’راڳ راڻي‘ وانگر ’ڪوهياري‘ به سنڌ جي سڃاڻپ بڻجي وئي آهي. آغا سليم جو رايو آهي: ”هيءَ ڌُن، سنڌ جي ڪوهستاني علائقي جي ڌُن آهي. خضدار واري علائقي کي ڪوهيار به چوندا هئا ۽ ان علائقي تان هن ڌُن جو نالو ڪوهياري پيو.“(سليم، آغا، 2011ع، ص: 51)
هي راڳ هندوستاني سنگيت جي ماخذن ۽ گرنٿن ۾ نٿو ملي، جنهن مان اِهو ثابت ٿئي ٿو ته، هي نج سنڌ جو راڳ آهي. سنڌ جي ديسي راڳن ۾ رڳو ’ڪوهياري‘ ئي هڪ اهڙو راڳ آهي، جيڪو سنگيت جي پراڻي قاعدي موجب، اترانگ يعني مٿان کان آلاپي پوروانگ ۾ پورو ڪبو آهي، ۽ اِها ئي انفراديت راڳ ’ڪوهياريءَ‘ کي راڳ آسا کان ڌار ڪري بيهاري ٿي. هن راڳ جو گهڻو رچاءُ، اترانگ ۾ آهي، ۽ جڏهن مٿين سُرن تي وڌيڪ زور پوندو آهي ته راڳ جو تاثر وڃي اِهو بيهندو آهي، ڄڻ ڪو جبلن منجهان پڪاري ٿو ۽ اِها ئي خاصيت راڳ کي شاهه جي ڪلام ۾ سُر ڪوهياريءَ سان ويجهو ڪري ٿي.
ڪتاب، ’سنڌي راڳ ۽ تال‘ جو مصنف سيد منظور علي نقوي، هن راڳ بابت لکي ٿو: ”ڪوهياري، هڪ خالص سنڌي راڳ آهي، جيڪو قديم زماني کان وجود ۾ آهي. هن راڳ کي صحيح اندز ۾ ڳائڻ وارا به سنڌ کان ٻاهر نٿا ملن. سنڌ ۾ هن راڳ ۾ ڪافيون ۽ وايون تمام سهڻي اندز ۾ ڳايون وينديون آهن.“(نقوي، 1981ع، ص: 67)
ڊاڪٽر نبي بخش خان بلوچ جو رايو آهي ته، ڄڻ ڪو بلاول ٺاٺ جو راڳ آهي، ۽ ڪنهن راڳ سان مشابهت سمجهه ۾ نٿي اچي. هن سُر جي فني حيثيت بيان ڪندي شيخ عزيز لکي ٿو: ”هيءَ راڳڻي، بلاول ٺاٺ مان سمپورڻ آهي، مڌم ڪومل اٿس، آروهيءَ ۾ نکاد تيور ڪري ڪيترا هن کي کماچ ٺاٺ مان ڄاڻائيندا آهن.“(درشهوار، 1992ع، ص: 122) 
کماچ ٺاٺ ۾ ڳائڻ واري راءِ بلاول ٺاٺ کان وڌيڪ مضبوط ۽ پختي آهي. جي ڪوهياريءَ مان نکاد تيور، ڪڍي ڇڏجي ته راڳ بي سواد ٿي پوندو ۽ تاثر وڃائي ويهندو. هن راڳ جو وادي مڌم ۽ سموادي سا آهي، ۽ ڳائڻ جو وقت پوئين اڌ رات ۽ پهريون اڌ ڏينهن آهي، ۽ راڳ جو روپ هن ريت آهي:
آروهي: سا- ڌا- ني- سا ري- گا سا ري- گا سا ني سا ني سا
امروهي: سا ني ڌا پا، ما ما ما پا ما پا پا – گا ني (ڪومل) ڌا پا ما گا ري- گا ر سا
هن سُر ۾، ڇهه داستان آهن: داستان پهرئين ۾ 13 بيت، 1 وائي، داستان ٻئي ۾ 18 بيت، 1 وائي، داستان ٽئين ۾ 11 بيت، 1 وائي، داستان چوٿين ۾ 12 بيت، 1 وائي، داستان پنجين ۾ 10 بيت، 1 وائي، داستان ڇهين ۾ 11 بيت ۽ 2 وائيون شامل آهن.

سُر ڪيڏارو:
هي رسالي جو رزميه داستان آهي. ڪيڏاري جي لغوي معنيٰ ئي ’جنگ جو ميدان‘ آهي، جنهن ۾ نه رڳو شاهه لطيف ، امامن سان ڪربلا ۾ ٿيندڙ حالتن ۽ واقعن جو عڪس چٽيو آهي، پر ڪربلا جي واقعي کي بنياد بڻائي، سنڌ جي سياسي ۽ سماجي حالتن جو به ڪيڏارو ڳايو آهي. سُر ڪيڏاري جو معرڪو اصل ۾ حق پسند انسانن جي باطل قوتن سان ويڙهه آهي. شاهه لطيف ، حق کي حق جي نظر سان ڏسڻ جو قائل هو، ان ڪري سُر ڪيڏاري ۾، شاهه لطيف  جن حقيقتن جي اُپٽار ڪئي آهي. اُهي صرف ان وقت لاءِ نه هيون، پر شاهه لطيف  جھڙي ڏاهي انسان ۽ سماجي مصلح جي حيثيت ۾ اهڙي فڪري قدرن کي شاعريءَ ۾ سانڍيو آهي، جيڪي هر دؤر سان تعلق رکن ٿا. شاهه لطيف ، سُر ڪيڏاري ۾، ثابت قدمي ۽ اعليٰ قدر بيان ڪيا آهن، ۽ مصيبت کي منهن ڏيڻ، صبر ڪرڻ، همٿ نه هارڻ، حوصلو پيدا ڪرڻ، مڙس ٿي ميدان ملهائڻ، پُٺ بدران منهن تي ڌڪ کائڻ، حق لاءِ سندرو ٻڌي ميدان ۾ لهڻ، سچ تي سِر ڏيڻ، سور سختيون سهڻ، جدوجهد جو ڏس ڏيڻ، لوڀ کي لوئڻ ۽ ارادي جي پختي هئڻ جي ڳالهه ڪئي آهي. هن سُر ۾، هڪ پاسي ’ڪرهه هئي ڪانه، هو نظارو نينهن جو‘ واري ڪيفيت آهي ته ٻئي پاسي اهلبيت جي مرتبي، احترام، نسلي ورثي، درگذر، عبادت ۽ رياضت، صبر شڪر ۽ اخلاقي قدرن کي سمجھڻ جو فهم ملي ٿو، ۽ ڪربلا جي ميدان ۾، امامن جي جنگي سببن، فن، هٿيارن، سورمن ۽ ڪربلا ۾ امام پنهنجي گهر ڀاتين ۽ ساٿين سميت ڪهڙي ريت سِرُ ڏيئي سرهو ٿيو، جي اُپٽار آهي.
سُر ڪيڏارو همت شجاعت ۽ بهادريءَ سان ’رُڪوهنديءَ راند‘ ۾ شينهن مڙس جي ڪنڌ ڪپجڻ، ڪِرڻ ۽ حق جي عاشقن جي شهادت تي ماتم ڪرڻ جي ذڪر سان سينگاريل آهي. هن سُر جي عڪس ۾ جنگ جو ميدان، ترارن، ڀالن جي چمڪاٽ، بهادرن جي بهادري ۽ سورهيائيءَ سان وڙهڻ جو مڪمل نقشو چٽيل آهي. سُر ڪيڏاري جو روح اهو به آهي ته ظالم کي ظالم، مظلوم کي مظلوم چئون، حق ۽ ناحق، سچ ۽ ڪوڙ، نيڪي ۽ بدي، دنيا ۽ دين، صحيح ۽ غلط، ڪفر ۽ اسلام جي وچ ۾ واضح فرق محسوس ڪريون ۽ هميشه حق ۽ سچ جي رستي تي هلون. دنيا ۾ حق ۽ سچ جو ساٿ ڏيون ۽ دين جي مان مٿانهين ڪرڻ لاءِ ڪنهن به قربانيءَ کان نه ڪيٻايون. هن سُر جو مُکيه موضوع ’سچ لاءِ قرباني ڏيڻ‘ آهي.
(1) سچ لاءِ قرباني ڏيڻ: هن سُر ۾، شاهه لطيف ، ڪربلا جي ميدان ۾، حضرت امام حسين  ۽ يزيد جي وچ ۾ لڳل جنگ کي تمثيلي طور ڪم آڻي، سچ کي سوڀارو ڪرڻ لاءِ سچارن جي ڏنل قربانين کي ڳائي امر ڪيو آهي.
ڪربلا جي عام قصي موجب، ڪُوفين، امامحسين  کي پنهنجي وفاداريءَ جي خاطري ڪرائي، ڪُوفي گُهرايو هو. حضرت امام حسين  کي مديني مان نڪرڻ کان گهڻو پوءِ ڪوفين جي دوکي ۽ بيوفائيءَ جي پروڙ پئي، شاهه لطيف  جي ڪلام ۾ انهيءَ جو ذڪر هن ريت آيل آهي.

پر شاهه لطيف  جي سُر ڪيڏاري موجب، حضرت امامحسين  ۽ اهل بيت کي ڄاڻ هئي ته مالڪ مَختار سندن پرک لهڻ وارو آهي، ۽ مٿن ڏکيو وقت اچڻو آهي.
هن سُر جي شروعات ۾ ئي اهو ڏيکاريو ويو آهي ته حضرت امام حسين  ۽ اهل بيت کي مديني مان نڪرڻ مهل اهو اُلڪو هو ته مٿن مصيبتون ۽ سختيون اچڻيون آهن. هُو پنهنجي جوٽيل جنگ جي نتيجي کان پوريءَ ريت باخبر هئا.
اڻ ڄاڻائيءَ ۾ اوڙاهه ۾ پوڻ کي قرباني ڪين چئبو پر جيڪڏهن ڪنهن انسان کي ڄاڻ هجي ته جنهن واٽ تي هو هلي رهيو آهي، ان تي اڳيان هلي کيس ڏکيائون پيش اچڻيون آهن، ڏُک ۽ ڏولاوا ڏسڻا آهن، ۽ سُور۽ سختيون سَهڻيون آهن، تڏهن به هُو موٽڻ جي مصلحت نه ڪري، پير پوئتي نه هٽائي ۽ پختي عزم ۽ اٽل اِرادي سان ميدان ۾ ڪاهي پوي ته اُها قرباني سڏبي.
حضرت امام حسين ، ڪربلا جي قَضئي جو راز پروڙي چڪو هو، کيس ڄاڻ هئي ته هُو جنهن پاسي وڃي رهيو آهي. اُتي وڏاندڙي ويڙهه ٿيڻ واري آهي، پر تنهن هوندي به هن مرد مجاهد بچاءُ جون تدبيرون ڪرڻ بدران، رُڳو رِڻِ چڙهي، پاڻ کي سورهيه ثابت ڪيو.
جڏهن ڪربلا جي ميدان ۾ جنگ لڳي، ته هڪڙي پاسي، يزيد جي مڪمل فوج هئي ۽گهوڙي سوار هئا ته ٻئي پاسي سچ جي سپاهي، حضرت امام حسين  ۽ اهل بيت سان گڏ ڪُل 72 ماڻهن جو قافلو هو، جنهن ۾ عورتون ۽ معصوم ٻار به شامل هئا.
هيءَ حق ۽ باطل جي جنگ هئي، جنهن ۾ حق جي راهه ۾ ڪيتريون ئي رنڊڪون ۽ رُڪاوٽون هيون، ڏکيائين ۽ تڪليفن جو سمنڊ هو. هُو ظاهري طور، نٻل ۽ ڪمزور هو، سندس پاسو وٺندڙ تعداد ۾ ٿورا هئا، پر ساڳئي وقت اُن وٽ قربانيءَ ڏيڻ جو جذبو هو، صبر ڪرڻ جي همٿ هئي، حق ۽ سچ جي سوڀ لاءِ وڙهڻ جي تمنا هئي. انهيءَ ڪري هُو پوئتي موٽڻ بدران اڳتي وڌيو. سندس حملي جي دهشت ۾، دلير به دهلجي ٿي ويا.

هن راڳ جو وادي سُر کرج ۽ سموادي پنجم آهي. آروهيءَ ۾ به گنڌار جو ڪُن (آهستي) لڳائجي ۽ نکاد کي ظاهر ڪجي ته هن راڳ جي شڪل ظاهر ٿي پوندي، ۽ اڳتي لکي ٿو، ’ڪيڏارو مام ڳائڻ جو راڳ نه آهي، بلڪ عزاداريءَ جي ڏينهن ۾ ماتمي جلوسن سان شرنائيءَ تي ڪيڏارو چيو ويندو آهي. هي راڳ، خوشيءَ جي موقعي تي ڳائبو ڪونه آهي. ڪلاسيڪي ڪيڏاري جي ٻين سڀني راڳن ۾ پنهنجي منفرد حيثيت آهي. راڳ ستن سُرن جا ٿيندا آهن. پر جڏهن راڳ جي هڪ يا ٻن سُرن کي ڇڏبو آهي ته، اُهو راڳ پنجن ۽ ڇهن سُرن جو راڳ هوندو آهي. هڪڙو سُر ته ڪوبه ڇڏي سگهجي ٿو، پر جي ٻه سُر ڇڏجن، ته پوءِ اُهي ٻئي سُر هڪ ٻئي جي ساٿ وارا سُر نه هجن، يعني ري ۽ گا يا ما ۽ ما کي نه ڇڏڻ گهرجي، ڇو جو اهي ٻئي سُر، هڪ ٻئي سان ٿوري مفاصلي تي گڏ آهن. پر اُهي سُر ڇڏبا، جن جي وچ ۾ چوٿين يا پنجين سُرن جو فاصلو هوندو، يا تيرهن مشروتين جو فاصلو هوندو. ان اصول جي بنهه برعڪس، ڪيڏاري راڳ ۾ ٻئي ساڻ وارا سُر ري ۽ گا ڇڏيا ويندا آهن، ۽ اِهو فرق ان کي ٻين راڳن کان منفرد مقام ڏياري ٿو.“ موسيقيءَ جي ماهرن، ڪيڏاري راڳ جا پنج قسم ڄاڻايا آهن:
1. شڌ ڪيڏارو، 2. شيام ڪيڏارو، 3. نٽ ڪيڏارو،
4. للت ڪيڏارو ۽ 5. مارُو ڪيڏارو.
جڏهن ته ڊاڪٽر عبدالجبار جوڻيجي جي راءِ آهي ته، شاهه جي سُر ڪيڏاري جو راڳ، ڪيڏارو بلاول ٺاٺ جو راڳ آهي، جو هن ۾ گهڻو زور مڌم ڪومل تي آهي، ۽ سنگيت جي ڪتابن ۾ راڳ ڪيڏارو، ڪلياڻ ٺاٺ جو اوڊو-سمپورڻ راڳ آهي، جنهن ۾ پڻ ٻئي مڌم ۽ سموادي کرج (سا) جو سُر آهي، ۽ اروهيءَ ۾ رکب ۽ گنڌار جا سُر ناهن لڳندا ۽ راڳ جي چال هن ريت آهي:
آروهي: سا- ما- پا- ڌا- ني- سا
امروهي: سا- ني- ڌا- پا- سا- گا- ري- سا
سُر ڪيڏاري ۾، ڇهه داستان آهن: داستان پهرئين ۾ 11 بيت، 1 وائي، داستان ٻئي ۾ 10 بيت 1، وائي، داستان ٽئين ۾ 14 بيت، 1 وائي، داستان چوٿين ۾ 11 بيت، 1 وائي، داستان پنجين ۾ 12 بيت، 1 وائي، داستان ڇهين ۾ 15 بيت ۽ 1 وائي شامل آهن.

سُر کاهوڙي:
سُر کاهوڙي، رسالي جي مکيه سُرن ۾ شمار ٿئي ٿو. هن سُر ۾، عام مفهوم جي لحاظ کان جفاڪش ۽ سخت جان ڪردارن جا اهڃاڻ ڏنل آهن، جيڪي ڪشالا ڪڍي پنهنجي زندگيءَ جي ضرورت جو پورائو ڪن ٿا. 
هن سُر ۾، شاهه لطيف، اُنهن سالڪن ۽ اورچ انسانن جو ذڪر ڪيو آهي، جن جي شخصيت، جُستجو ۽ جاکوڙ، محنت ۽ ڪشالا ڪٽڻ جي جيئري جاڳندي تصوير آهي. هن سُر جي شروعات ۾ ئي ’فنا في الله‘ واري صوفياڻي رمز ڏانهن اشارو آهي. کاهوڙين، ڳُجهي نموني ذڪر خَفيءَ سان سبحان کي وڃي سوجهي لڌو آهي، هُوءَ ۾ گڏجي هُو ٿيا آهن. شاهه لطيف، ’کاهوڙي‘ لفظ کي روحانيت جي ثمر ڳولڻ وارن فقيرن ۽ سالڪن جي تمثيل طور ڪم آندو آهي. ڏُٿ، روحانيت جو اَمُلهه ماڻڪ آهي، جيئن ڏُٿ اڻلڀ شيءِ آهي، ڏورڻ ۽ ڳولڻ کان سواءِ نٿو ملي، تيئن روحانيت اُن اسرار، مشاهدي ۽ معرفت جي حاصلات، جاکوڙ ۽ ووڙ کان سواءِ ڏکيو آهي.
انهيءَ منزل تائين سچا سالڪ ۽ صوفي ئي پهچي سگهن ٿا، جيڪي ’هُوءَ ۾گڏجي هُو‘ ٿين ٿا.انهيءَ صوفياڻي رمز ڏانهن اشارا، شاهه جي رسالي جي ٻين ڪيترن ئي سُرن ۾ به ملن ٿا.
’کاهوڙي‘ لفظ جي وضاحت ڪندي ڊاڪٽر شاهنواز سوڍر لکي ٿو: ”هونءَ کاهوڙي ’کيہ‘ مان ورتل آهي، جنهن جي معنيٰ آهي ’مٽي‘. کاهوڙي، کهو کڻندڙ کي چئبو آهي، جنهن جو اُچار ’ڳهو‘ ٿي پيو آهي. ڳهو، واهه يا نياڻ مان مٽيءَ ڪڍڻ لاءِ ٻن يا ٽن ڪانن جي ماپ کي چئبو آهي. واهن ۾ گڏ ٿيل مٽي هاري يا پورهيت ڳهن جي صورت ۾ ٿوري معاوضي تي ڪڍندا آهن. جنهن کي کاٽي سڏجي ٿو.“(سنڌي، حميد، (مرتب)، 1994ع، ص: 23)
شاهه لطيف ، انهيءَ هاريءَ کي ’کاهوڙي‘ سڏيو آهي. ڊاڪٽر نبي بخش خان بلوچ پنهنجي مرتب ڪيل شاهه جي رسالي جي جلد ٽئين ۾ لکي ٿو: ”’کاهوڙي‘ جي لفظ معنيٰ آهي ’کاهي‘ يا ’کهي‘ وارو ’کاهو‘ يا ’کهو‘ ڊگهي ڳن سان رنبي مثل سوڙهي ڦر واري ڄڻ هڪ ڪوڏر آهي، جنهن سان ڪنڊن ڪانڊيرن وارو ڏکيو جهنگ وڍجي. اڳ ڪَتِيءَ يا خريف جي آباديءَ لاءِ هاڙهه (مئي) جي جهولن ۾ جهنگ وڍبا هئا، جيڪو هڪ وڏي ڪشالي وارو پورهيو هو.’ کاهوڙي‘ اُهو پورهيت هو، جيڪو ’کاهو‘ يا ’کهَو‘ کڻي ۽ هڻي اَوِرچ ٿي لڳي ۽ ڪنڊن وارو ڏکيو جهنگ وڍي ۽ صاف ڪري.“(بلوچ، 1994ع، ص: 15)
غلام محمد شاهواڻي، پنهنجي مرتب ڪيل’شاهه جو رسالو‘ ۾ لکي ٿو: ”’کاهوڙي‘ جي معنيٰ آهي، جبلن ۾ ڏُٿ ڳوليندڙ، يعني ’ڏوٿي‘... هن سُر ۾، سيلاني فقيرن جون صفتون بيان ڪيون ويون آهن. کاهوڙي انهن اٽل ارادي ۽ مستقبل مزاج وارن فقيرن کي چوندا آهن، جيڪي جبلن ۾، نانگن کي مُرليءَ سان موهي ۽ منڊي، پنهنجي قبضي ۾ آڻيندا آهن ۽ ڏُٿ تي گذران ڪندا آهن.“(شاهواڻي، 2005ع، ص: 744)
شاهه لطيف، هن سُر ۾، آڳاٽي وقت جو نقش هن ريت چٽيو آهي: اڳئين وقت ۾ جڏهن گذران ڏکيو هو، تڏهن ويچارا غريب پنهنجي پيٽ گذران لاءِ ڪشالا ڪندا هئا، جهنگن جرن، جبلن ۾ ڦرندا هئا ۽ ڏٿ گڏ ڪندا هئا. گهربل اوزار، جھڙوڪ: کوٽڻ وڍڻ لاءِ کهَا ۽ ڪهاڙيون، پاڻيءَ لاءِ پوٽڙيون ۽ سانداريون ساڻ کڻندا هئا. سانوڻ ٿيندو هو ۽ مينهن پوندا هئا ته، ڏٿ جھجھو ٿي پوندو هو، پر جڏهن خاص ڪري سياري ۽ آرهڙ ۾ ڏٿ نه هوندو، ڏڪار وارين حالتن ۾ ڏٿ ڏورڻ وڏو ڪشالي جو ڪم هوندو هو، جو جھنگ ۾ سڃ پيئي واڪا ڪندي هئي، پر کاهوڙين جو ٻيو ڪو چارو ڪونه هوندو هو. هو راتو ڏينهن ڏٿ ڏورڻ واريءَ جفاڪشيءَ ۾ رُڌل هوندا هئا. رسالي جو هيءُ سُرآڳاٽي دؤر جي ڏکئي گذران توڙي باهمت پورهيتن جي ڏٿ گڏ ڪرڻ واري ڪامياب ڪشالن تي ٻڌل آهي. انهيءَ پس منظر بابت هن سُر ۾، ڏنل اهڃاڻ ۽ اشارا ڄڻ ته دستاويزي حيثيت رکن ٿا. يعني عملي زندگيءَ جو رڪارڊ ۽ هڪ جائزو آهي، جنهن ۾ فرد کاهوڙي بڻجي، پنهنجي منزل جي ڳولا ۾ اڳتي وڌي ٿو.
هن سُر جو موضوع آهي:
جفاڪشي ۽ جاکوڙ: ماضيءَ ۾، سنڌ جي باراني علائقي ۾ جتي سنڌو درياهه جو پاڻي ڪونه پهچندو هو، ۽ ماڻهن ۾ گذران برساتن تي هوندو هو، اهڙن علائقن ۾ برسات نه پوڻ سبب ڏڪار جي حالت پيدا ٿيندي هئي. اهڙيءَ حالت ۾ عام ماڻهن جي زندگي انتهائي ڏُکي گذرندي هئي، کين پيٽ پالڻ لاءِ کاڌي پيتي جون شيون حاصل ڪرڻ لاءِ سخت پورهيو ڪرڻو پوندو هو. غريب ماڻهو جهنگن ۽ جبلن ۾ وڃي زمين کوٽي ڏٿ گڏ ڪندا هئا. هُو صبح سوير اُٿي کَها ۽ ڪُهاڙيون کڻي، پاڻيءَ لاءِ پوٽڙا ۽ سانداريون ساڻ ڪري، پري پري تائين پنڌ ڪري، ٻوٽن ۽ ٻُوڙن جون کاڌي لائق پاڙون ۽ ٻج کوٽي ڪڍي گڏ ڪندا هئا ته جيئن سندن پيٽ قوت جي ڪم اچن.
شاهه لطيف، هڪ عوامي شاعر ۽ ڏاهي جي حيثيت سان عام ماڻهن جي زندگيءَ، اُنهن جي ڏکيائين ۽ تڪليفن کي مُنهن ڏيڻ لاءِ ڪيل سندن محنت ۽ پورهيي جي اهميت کان به چڱيءَ ريت واقف هو.
انساني زندگيءَ کي ڪنهن اعليٰ ۽ عظيم مقصد جو درجو ڏيڻ واري رستي ۾ پڻ انيڪ ڏکيائيون ۽ رنڊڪون سامهون اينديون آهن، تنهن ڪري شاهه لطيف، ڏُٿ ڏوريندڙ ڏوٿين جي ڪشالن کي سُر کاهوڙيءَ ۾ عظيم مقصدن لاءِ پاڻ ارپيندڙ آدرشي انسانن جي تمثيل ۾ پيش ڪري کين امر ڪري ڇڏيو.
هن سُر ۾، شاهه لطيف، جفاڪشيءَ، جاکوڙ، جُستجو ۽ پورهئي جي اهميت تي روشني وِڌي آهي. هن سُر جا ڪردار ’کاهوڙي‘ آهن، جن کي شاهه لطيف، ’جنگ ۽ ڏوٿي‘ به سڏيو آهي، جيڪي سدائين جستجو ۽ ڳولا ۾ هوندا آهن، ۽ سُڃ جو ثمر کڻي پنهنجيءَ منزل ڏانهن وِکَ وڌائي روان دوان آهن. هو اهڙي ڏُکَ ۾ ورتل آهن جو سندن لاءِ گهر جو سُک ۽ آرام حرام ٿي ويو آهي، ۽ سندن من ۾ ماتام متل آهي. هُو، ڪاڙهي ۽ لُڪَن توڙي سيءُ ۽ پارن ۾ پنڌ جي پچر نٿا ڇڏين. پنهنجي مقصد جي حاصلات لاءِ جهنگ ۽ جبلن ۾ پيا ڀُوڻ ڀڻڪو ڪن.

هي سُر، حق ۽ حقيقت واريءَ اعليٰ منزل ڏانهن وک وڌائڻ ۽ عارفاڻن نُڪتن کي سمجھڻ جو سُر آهي. سنگيت جي ماخذن ۾ ’کاهوڙيءَ‘ نالي ڪابه راڳڻي ناهي. ڀانئجي ٿو ته اِهو نالو موضوع جي مطابقت ۽ مناسبت سان، انهي سُر تي پيو آهي. ڊاڪٽر نبي بخش خان بلوچ، سُر کاهوڙي ۽ راڳ جي نوعيت بابت لکي ٿو: ”کاهوڙيءَ جي موضوع کي ڳائڻ لاءِ، ’شاهه جي راڳ‘ جي تنظيم ۾ ’سُر کاهوڙيءَ‘ کي هڪ نئين راڳ جي صورت ۾ نروار ڪيو ويو. ’شاهه جي راڳ‘ وارن سُرن کي هندوستاني موسيقيءَ جي راڳن سان ڀيٽيندي ايئن معلوم ٿيو ته، سُر کاهوڙي ڄڻ هندوستاني موسيقيءَ جي راڳ ’ديوگنڌار‘ سان ملي ٿو.“(بلوچ، 1994ع، ص: 18) ديوگنڌار آساوري ٺاٺ جو اوڊو – سمپورڻ قسم جو راڳ آهي. آروهيءَ ۾ گنڌار ۽ ڌيوت جا سُر نٿا لڳن ۽ امروهيءَ ۾ ستن ئي سُرن جو استعمال ٿئي ٿو. پورو انگ جي هن راڳ جو وادي ’سا‘ ۽ سموادي ’پا‘ جو سُر آهي. هن راڳ ۾ آساوري ۽ ڌناسري راڳ جو ميل نظر اچي ٿو. آروهيءَ ۾ ڌناسريءَ جو انگ ته امروهيءَ ۾ آساوريءَ جو انگ ملي ٿو. هن راڳ بابت سنگيت جي گرنٿن ۾ وڏو تضاد موجود آهي. ڪنهن گرنٿ ۾ هي راڳ ڀيروي ٺاٺ تي ڳائجي ٿو، جنهن ۾ گنڌار ۽ نکاد جا سُر نٿا لڳن ۽ وادي سُر پنجم ۽ کرج جو سُر نياس آهي. ڪنهن سنگيت ۾ هي راڳ ڪافي ٺاٺ جي راڳن ۾ ڄاڻايو ويو آهي، پر موجوده وقت ۾ هن راڳ جو ڌيوت سُر ڪومل آهي، جڏهن ته ڪافي راڳ ۾ ڌيوت جو سُر تيور آهي. ڪرناٽڪ سنگيت ۾ هي راڳ ’بلاول ٺاٺ‘ تي ڳائجي ٿو. هي راڳ ڏينهن جي ٻئي پهر ۾ ڳائجي ٿو، هن راڳ جي چال هن ريت آهي:
آروهي: سا- ري- ما- پا- ني- سا
امروهي: سا- ني- ڌا- پا- ما- گا- ري- سا
سُر کاهوڙيءَ ۾ ٽي داستان آهن: داستان پهرئين ۾ 28 بيت، 1 وائي، داستان ٻئي ۾ 10 بيت، 1 وائي، داستان ٽئين ۾ 19 بيت ۽ 2 وائيون شامل آهن.

سُر کنڀات:
سُر کنڀات، شاهه لطيف  جي جمالياتي شاعريءَ جو هڪ اعليٰ مثال آهي. هيءُ سڄو ئي تمثيلي سُر آهي، جنهن ۾ انساني محبت جي اعليٰ قدرن جي اُپٽار ٿيل آهي، جنهن ۾ محبوب جي ذاتي اخلاقي بلندي ۽ سندس حُسن ۽ جمال جو بيان آهي. وصال بعد، سڪ ۽ فراق جو سامان چٽيل آهي، ۽ محبوب جي ماڳ واري طرف جو اهڃاڻ ڏنل آهي، جنهن جو مرڪزي ڪردار، ’چنڊ‘ آهي. شاهه لطيف هن سُر ۾، چنڊ کي قاصد طور استعمال ڪيو آهي، ۽ اُن کي پيغام پهچائڻ جو ذريعو ڄاڻي ٿو، ته ٻئي طرف پرينءَ جي سونهن کي چنڊ تي فوقيت ڏيئي، محبوب جي ساراهه ڪئي اٿس. ان کان علاوه هن سُر جو هڪ ٻيو رُخ به آهي، جنهن ۾ نفسياتي اشارا سمايل آهن. شاهه لطيف ، هن سُر ۾، انسان جي من کي اُٺ سان ڀيٽي ٿو، ڇو ته ٻنهي جون خاصيتون ۽ خصلتون ساڳيون آهن، جيئن چانگو (اُٺ)، چندن، کٿوريءَ ۽ کٽڻهار کان منهن موڙي، اڪ ۽ لاڻي ڏانهن لڙندو آهي، تيئن انسان جو نفس به حقيقي منزل ڏانهن وِکَ وڌائڻ کان ڪنارو ڪري، بي راهه بڻجي، بڇڙائين ۽ بدڪارين ڏانهن قدم کڻندو آهي. شاهه لطيف ، منزل تي رسڻ لاءِ نفس کي هدايت ڪري ۽ سڌيءَ راهه تي هلڻ جي تلقين ڪري ٿو. سڄي سُر ۾، مجاز ۽ حقيقت جا اعليٰ مثال موجود ڏنل آهن، جيڪي هن سر جا مکيه موضوع ئي آهن.
(1) چنڊ تنهنجي ذات: مشرقي شاعريءَ جي سٽاءَ ۾، جتي قدرتي شين ۽ فطرتي نظارن جون تمثيلون ۽ تلميحون جا بجا هونديون آهن، اتي ‘چنڊ’ جو ذڪر سوايو نظر اچي ٿو. مڙني مڪاني ٻولين جو اهو ڪهڙو شاعر هوندو، جنهن چنڊ جي چانڊوڪيءَ جو ذڪر نه ڪيو هوندو! آڳاٽي وقت ۾، محبوبن سان ميلا چوڏهين ماهه چنڊ جي ٿيندا هئا. چنڊ جي هلڪي روشني جڏهن محبوب جي منهن تي پوندي هئي ته ريءَ پيتي نشا چڙهي ويندا هئا. شاعر، چنڊ کي ڪڏهن جلد کڙڻ جي التجا پيا ڪندا هئا، ته ڪڏهن وري کيس منٿون ڪندا هئا ته جلد لهي وڃ جو تنهنجي سهائيءَ ۾ ڪٿي رقيب نه پهچي وڃن! ڪڏهن ته چنڊ اُڀرڻ جو اوسيئڙو به نه ٿا ڪن، سندن ملاقات اونداهيءَ ۾ ٿيو وڃي:

شاهه لطيف، هميشه ريتين ۽ روايتن جو حامي رهيو آهي، مناسب هنڌن تي پاڻ انهن کي اجاريو اٿس. مٿئين بيت ۾، سنيهي کي پلئه ٻڌڻ جي روايت، ڪافي قديم ٿي ڏسجي. اها روايت پوري ننڍي کنڊ ۾ رائج هئي ۽ آهي. پيغامن لاءِ شاهه لطيف چنڊ کي سمجهائي ٿو ته محبوبن کي نياپا پوري نياز ۽ نئڙت سان ڏج، سندن پيرن تي هٿ رکي پوءِ جهيڻي آواز ۾ کين هيڻي حال کان آگاهه ڪجان.
شاهه لطيف، پيغامن لاءِ هڪ نئون استعارو به ايجاد ڪيو آهي، جيڪو ٻين شاعرن جي شاعريءَ ۾ گهٽ ٿو ملي، جيئن هيٺين بيت ۾ شاهه لطيف  اظهار ڪري ٿو ته، منهنجو محبوب مون کان ڪوهين ڏور آهي. پيرين پنڌ ڪندي آءٌ ڪين رسندس، منهنجو ڪنواٽ به ڪروڌ ڪيون بيٺو آهي. پر اي چنڊ! منهنجو پرين ته توکي ويجهو آهي

(2) ڪَرها ڪُرِ سُڃاڻ: شاهه لطيف، پنهنجي شاعريءَ ۾ ٻين جانورن جهڙوڪ: ڏاند، هاٿي، هرڻ، سرهه، روجهه وغيره جي ڀيٽ ۾، اُٺ جو ذڪر وڌيڪ ڪيو آهي. هن خطي ۾ شاهه لطيف ئي اٺ جون خوبيون، خاميون ۽ خصلتون تفصيل سان بيان ڪيون آهن.
سنڌ ۾ صدين کان وٺي ماڻهو سواري طور، سامان ڍوئڻ، پاڻي ڇڪڻ، زمين کيڙڻ سميت مختلف ڪمن لا صحرائي ٻيڙي اُٺ جو استعمال ڪندا آيا آهن. آڳاٽي زماني ۾ جنگي سازو سامان، هڪ هنڌ کان ٻئي هنڌ تائين پهچائڻ به اُٺ وسيلي ٿيندو هو. انسان دوست جانور اُٺ، سنڌ جي بيابانن ۾ 700 ق. م ۾ ظاهر ٿيو ۽ ٿوري ئي وقت ۾ سنڌ، اُٺن جي پالنا جو وڏو مرڪز بڻجي وئي.
اُٺ، اڄ به ٿر ۽ لاڙ پٽيءَ ۾ خاص انتظامن هيٺ پاليو وڃي ٿو. ان جي نسل افزائيءَ لاءِ جوڳا بندوبست ڪيا وڃن ٿا. اڄ به انهن علائقن ۾ زرعي ڪرت، اناج ۽ سامان جي لڏ پلاڻ اٺن وسيلي ٿئي ٿي. 
اُٺ جي حوالي سان رسالي ۾، ٽن رومانوي ۽ نيمتاريخي داستانن جو تفصيل سان ذڪر ملي ٿو. هڪ سسئي-پنهون، ٻيو عمر-مارئي ۽ ٽيون مومل-راڻو. سُرن جي حوالي سان: سُرديسي، سُر ڪوهياري، سُر حُسيني، سُر کنڀات، سُر عمر-مارئي ۽ سُر مومل-راڻو اهڙا سُر آهن، جن ۾ اُٺ جو ذڪر ججهو ملي ٿو.
شاهه لطيف، اُٺ کي ڪيترن ئي نالن سان ڪوٺيو آهي، جيئن: ڪرهو، مَيو، ڏاگهو، ليڙو، چانگو، پور، گنگو، گورو، توڏو، بوتو، ڪواٽ، مهري، شتر، اولاڪ، لاڏو، پربت، روڏو، جماز ۽ جمل وغيره. اُٺ جي عمر جو ذڪر ڪندي، شاهه لطيف اُٺ کي عمر جي حساب سان اهي نالا ڏنا آهن:

راڳ جي لحاظ کان، سُر کنڀات کي تاريخي اهميت حاصل آهي. هندوستاني موسيقيءَ جي روايت ۾، کنڀات ملڪ جو هيءُ راڳ، آڳاٽي وقت کان وٺي، ڪامڀوجي، ڪامووجي، کمباوتي، کمباتي ۽ کنڀاتيءَ جي نالن سان مشهور ٿيو ۽ اڳتي هلي کمائجي، کماج، يا کماچ جي راڳڻين جي صورت ۾ عام ٿيو.
سنڌ ۽ کنڀات ٻئي، عربي-هندي سمنڊ جي ڪناري وارا ملڪ هئا، ۽ سامونڊي واپار جي ڪري، ٻنهيءَ جي وچ ۾ آڳاٽي وقت کان اچ وڃ هئي، جيڪا اسلامي تاريخي دؤر واري وقت ۾، خاص طرح ڇهين، ستين صدي هجريءَ واري دؤر ۾ وڌي، ۽ ٻنهيءَ جي وچ ۾ نه فقط تجارتي، پر سياسي ۽ تهذيبي ناتا پڻ قائم ٿيا. انهيءَ دؤر ۾، کنڀات جي مقامي راڳن جو سنڌ ۾ رائج ٿيڻ ممڪن نظر اچي ٿو. ٻئي طرف، راڳ جي روايت ۾، هندوستاني ۽ سنڌي راڳن جي ميل ميلاپ سان، سنڌ ۾ کنڀات راڳ اُسريو. هندوستاني موسيقيءَ جي روايت ۾ ’کنڀات‘ ۽ ’سنڌ‘ جي سنگت سان سنڌ ۾ نئين کنڀات راڳڻي ايجاد ٿي، جنهن کي هندوستاني ڳائيندڙن ’سنڌ کماچ‘ ڪري سڏيو، جيڪا سنڌ جي وچولي خطي ۾ عام ٿي، ڳائجڻ لڳي.
ڊاڪٽر هوتچند مولچند گربخشاڻي لکي ٿو: ”کنڀات هڪ شهر جو نالو آهي، جيڪو گجرات جي الهندي طرف، کنڀات جي نار جي مُهڙ تي بيٺل آهي. انهيءَ شهر تي اهو نالو هن ڪري پيو، جو منجهس مهاديو جو چشمو ’سڪَمڀَ تِيرٿ‘ نالي هوندو هو. کنڀات لفظ انهيءَ ’سڪمڀ تيرٿ‘ جي بگڙيل صورت آهي. کنڀات ڪنهن سمي هڪ مشهور وسيل بندر هوندو هو، ۽ ديسانديس سندس واپار هلندو هو. عرب واپاري به هن بندر ۾ گهڻي تعداد ۾ ايندا هئا. مشهور عربي تاريخ نويس مسعودي به پنهنجي ڪتاب ’مُرُوج الذهَبِ‘ ۾ هن بندر جو ذڪر ڪيو آهي. نار لٽجڻ ڪري، آهستي آهستي سندس چلتو ويو گهٽبو، تان جو هاڻ هڪ ننڍو شهر وڃي بچيو آهي. هن سُر کي کنڀات انهيءَ ڪري سڏين ٿا، جو اصل اتي جي ڪنهن نامياري گوئيي جو رچيل آهي. هن سُر کي ’سُر کماچ‘ به ڪري چوندا آهن. ۽ رات جو ڏهين وڳي ڌاري ڳائبو آهي. سندس ڳائڻ سان من ۾ ڌيرج ۽ گنڀرتا اُتپن ٿيندي آهي.“(گربخشاڻي، 2012ع، ص: 434)
رسالي جي سُر کنڀات جو راڳ، ڪامڀوجي، ميل ٺاٺ يا کماچ ٺاٺ جو راڳ آهي. هن راڳ ۾ ويندي وقت يعني آروهيءَ ۾ سڀ سُر تيور لڳن ٿا ۽ ايندي وقت يعني اَمروهيءَ ۾ ڇهه سُر لڳن ٿا، ان ڪري هن راڳ کي سمپورڻ کاڊو راڳ ڪري سڏيندا آهن. هن راڳ جي آروهيءَ ۾ ريکب جو سُر نه لڳندو آهي، ۽ هن راڳ کي سڌن سُرن ۾ به نه ڳائبو آهي، بلڪ ور وڪڙ ڪري ڳائبو آهي، ان ڪري کنڀات راڳ کي وڪر راڳ ڪري به سڏيندا آهن، پر ايئن لڳي ٿو ڄڻ کماچ راڳ جي آروهيءَ کي وڪر ڪيو ويو هجي. هن راڳ ۾، سُر مڌم کان کرج تائين وڃڻ تمام سٺو لڳندو آهي. هن راڳ ۾، سُر مڌم ۽ ڌيوت جي سنگت هوندي آهي. هن راڳ جو وادي سُر، کرج يا گنڌار ليکيو ويندو آهي، ۽ سموادي سُر، پنجم يا نکاد تصور ڪيو ويندو آهي. راڳ جي ماهرن هن راڳ جي ڳائڻ جو وقت، رات جو ٻيو پهَر ڄاڻايو آهي. اِهو ئي سبب آهي جو رسالي جي ترتيب ۾ هي راڳ، يمن ڪلياڻ کان پوءِ ۽ سهڻيءَ کان اڳ رکيو ويو آهي.
ڀٽ شاهه تي سماع ۾ راڳائي فقير، شاهه لطيف  جي راڳ جي خاص انداز موجب، هن راڳ کي به اَمروهيءَ يعني مٿان کان هيٺ لهڻ وارن سُرن ۾ ڳائيندا آهن. شاهه لطيف  جا فقير حلقي ۾ ويهي پهرين کنڀات جي راڳ جو سڏ وجھندا آهن، جنهن کي راڳداريءَ ۾ ’آلاپ‘ چئبو آهي.
هن سُر ۾، ٻه داستان آهن: پهرئين داستان ۾ 25 بيت ۽ 3 وائيون ۽ ٻي داستان ۾ 50 بيت ۽ 3 وائيون آهن.

سُر گهاتوُ:
سُر گهاتو، رسالي ۾ ٻين سُرن جي ڀيٽ ۾، ننڍو سُر آهي، پر منظر ۽ معنيٰ جي لحاظ کان هن سُر جو موضوع ڳُوڙهو آهي. هن سُر جي پس منظر ۾، سنڌ اندر مورڙي ميربحر جي بهادريءَ واري مشهور قصي جو ذڪر آهي.
هن سُر جا مکيه ڪردار، ’گهاتوُ‘ آهن، جيڪي سنڌ جي ڏاکڻين سامونڊي ڪناري تي، ’ڪلاچي‘ (هاڻوڪو شهر ڪراچي) جا رهاڪو هئا. سمنڊ سندن روزگار جو ذريعو هو، جنهن تي سندن جياپي جو مدار هو. هن سُر ۾، شاهه لطيف، گهاتوئن جون وصفون هن طرح بيان ڪيون آهن: ’گهاتو‘ سمنڊ جي وِيرُن ۽ وهڪرن جا ڄاڻو هئا. مندن ۽ موسمن جا پارکو، اونهن اوڙاهن جا تارو، ۽ قهري ڪُنن ۾ گهڙڻ جا ڪوڏيا هئا. ٻيڙيون هاڪاري، مڇي مارڻ سندن ڪرت هئي. طوفاني لهرن ۾ تڙڳڻ ۽ سامونڊي آفتن سان مقابلو ڪري، انهن کي ماري مات ڪرڻ سندن لاءِ ڄڻ ته راند هئي. انهن وصفن جي ڪري پنهنجي ڪڙم قبيلي ۽ راڄ ڀاڳ ۾ هر دلعزيز هئا، يعني سُر گهاتوءَ ۾، شاهه لطيف، انهن بهادرن جو بيان ڪيو آهي، جيڪي وڏيءَ ڄاڻ وارا آهن ۽ خوفائتي سمنڊ ۾ خطري وارن ماڳن تي وڃي، وڏن مڇن کي مارين ٿا. اهڙو هڪ خوفائتو ماڳ، ’ڪلاچي جو ڪُن‘ آهي، جتي گهاتو وڃن ٿا. هن داستان ۾ نه رڳو انساني عزم ۽ بهادريءَ جو بيان ڪيل آهي، پر هن ۾ سمايل روحاني رمز، انسان جي رهنمائي ڪري ٿي. سُر گھاتوءَ ۾ شاهه لطيف، هن دنيا کي هڪ مها ساگر سان مشابهت ڏني آهي. اُن جي خوفن ۽ خطرن جو ذڪر ڪيو آهي. مانگر مڇ جو مثال نفس لاءِ ڏنو ويو آهي. انسان جي اندر ۾ حرص ۽ هَوس جو جيڪو ڪُن هميشه جوش ۽ جذبن ۾ اُڀامندو رهي ٿو، ڪڏهن ماٺو نه ٿيندو آهي، هر وقت نيون نيون طلبون پيو ڪندو آهي، ان جي لوڀ لالچ جي حد ئي ناهي هوندي. ڪجهه اندر جي اوڙاهه ۾ ڳڙڪائي، سو ان جي ڪاڻ ٿورو آهي. اِن نفس کي مارڻ لاءِ، مورڙي وانگر ئي ڪي اپاءُ وٺڻا پوندا، تڏهن ئي هي اندر جو مانگر مڇ مرندو. نفس جي خاتمي سان ئي انسان حقيقي منزل تي پهچي سگهي ٿو.
سُر گهاتوءَ ۾، ’شاهه جي رسالي‘ جي ٻين سُرن جهڙوڪ: سُر سريراڳ، سُر سامونڊي ۽ سُر ڪاموڏ جيان، سنڌ جي مُهاڻن ۽ ملاحن جي ماحول ۽ انهن جي سامونڊي زندگيءَ جي ڏکيائين ۽ خطرن کي بيان ڪيو ويو آهي. هن سُر ۾، شاهه لطيف، هڪ اهڙو آدرشي ڪردار بيان ڪيو آهي، جيڪو سسئي، سُهڻي ۽ کاهوڙيءَ جيان پنهنجي مقصد لاءِ سچائيءَ ۽ سورهيائيءَ سان جاکوڙ ڪري ٿو، پر سندس جدوجهد ۾، سسئي، سهڻي ۽ کاهوڙيءَ جي جاکوڙ کان جيڪا واڌو ڳالهه آهي، سا اِها آهي ته سُر گهاتو جو ڪردار مورڙو ميربحر، فقط عشق ۽ جنون سان ڪاهي پوڻ بدران، رٿابنديءَ ۽ ڏاهپ سان پنهنجيءَ منزل کي حاصل ڪرڻ جي جدوجهد ڪري ٿو ۽ اهو ئي هن سُر جو مُکيه موضوع آهي.
(1) بهادري ۽ رٿابندي وسيلي ويڙهه: سنڌ جي سُکئي ۽ ستابي سماج کي هميشه ڌارين مُلڪن ۽ ڦورو حاڪمن مان خطرو پئي رهيو آهي. عربن کان وٺي ارغونن، ترخانن ۽ مغلن سميت ڪيترين ئي قومن هن ملڪ تي قبضو ڪري شهرن جا شهر تباهه ڪري، سنڌ جي عوام کي دربدر ڪيو. ان کان سواءِ مدد خان پٺاڻ، نادر شاهه ۽ علاو الدين خلجيءَ جي لشڪرن پڻ، سنڌ جي سرزمين کي پنهنجي گهوڙن جي پيرن هيٺان لتاڙي، قهري ڪارروائيون ڪيون هيون.
اهڙن قهري ڪارواين ۽ ڪاهن خلاف، سنڌ ۾ ڪيئي مزاحمتون ٿيون، پر گهڻي ڀاڱي انهن ۾ رڳو بهادريءَ ۽ جُنون جو عنصر نمايان هوندو هو، تنهن ڪري اهڙين مزاحمتي ڪارواين ۾ وڙهندڙ جوڌن، دشمنن کي ماري مات ڪرڻ بدران پاڻ شهادت جو جام پئي پيتو.
شاهه لطيف، اهڙين حالتن کان متاثر ٿي، هن سُر ۾، دشمن سان سچائي سان گڏوگڏ، ڏاهپ ۽ رٿابنديءَ سان جنگ جوٽڻ جو درس ڏئي ٿو. شاهه لطيف، هن سُر جي مُکيه ڪردار، مورڙي مير بحر وسيلي، هڪ اهڙو آدرشي ڪردار پيش ڪري ٿو، جيڪو معذور ۽ منڊو هوندي به پنهنجي اٽل حوصلي، پڪي پهه ۽ همت سان جنگ جي اعليٰ حڪمت عملين ۽ اٽڪلن سان رٿابندي ڪري، پاڻ کان ڪيئي ڀيرا وڌيڪ سگهاري مانگر مڇ کي شڪست ڏيئي، دنيا کي عجب ۾ وجهي ٿو.
شاهه لطيف  جي ڪلام پڙهڻ سان اها پروڙ پوي ٿي ته پنهنجي منزل جي حاصلات ۽ دشمن کي شڪست ڏيڻ لاءِ رڳو فڪر، فهم ۽ شعور جي جوت جلائڻ ڪافي ناهي ۽ نه ئي فقط بهادري، جوش ۽ جنون سان اها منزل ماڻي سگهجي ٿي، سندس فلسفي موجب، انهيءَ مقصد حاصل ڪرڻ لاءِ، مٿي ڄاڻايل سمورين ڳالهين کي رٿابنديءَ سان ڪتب آڻڻ جي گهرج هوندي آهي.
مورڙي ميربحر جيان، جيڪو پنهنجي هيڻائيءَ ۽ ڪمزوريءَ جي احساسِ ڪمتريءَ تي قابو پائي، هڪ اهڙي ڪُن ۾ گهڙِي ٿو، جنهن لاءِ شاهه لطيف  چوي ٿو:

اهڙي مڇ کي مارڻ لاءِ، مورڙي ميربحر جيان پنهنجي حفاظت لاءِ لوهي پڃري جهڙو بچاءُ جو هٿيار جوڙي، دشمن کي مارڻ لاءِ تِکن ڪِلن جهڙا هٿيار کڻي، بهترين رٿابنديءَ سان، جنگي حرفتون ۽ اٽڪلون هلائڻ جي ضرورت هوندي آهي.
مورڙي ميربحر جي ڪهاڻيءَ کي، شاهه لطيف، علامتي انداز ۾ اهڙي ته نادر نموني سان پيش ڪيو آهي، جنهن جو مثال سنڌي شاعريءَ ۾ ورلي ئي ملي سگهي. ڇهه مُهاڻا، جيڪي سگهارا ۽ صحتمند آهن، کين مگر مڇ هڙپ ڪري ٿو وڃي، پر سندن ستون ڀاءُ نٻل ۽ معذور مورڙو ميربحر، مڇ کي ماري مات ٿو ڪري. هن سان اهو ثابت ٿو ٿئي ته دشمن کي مات ڪرڻ لاءِ رڳو سگهه ۽ سرير جي سچائي ڪافي ناهي، پر عقل، ڏاهپ، حرفت ۽ حڪمت عمليءَ سان پنهنجي سگهه کي ڪتب آڻڻ جي ضرورت هوندي آهي.
ڊاڪٽر نبي بخش خان بلوچ، شاهه جي رسالي جي مقدمي ۾ لکي ٿو: ”’شاهه جي راڳ‘ ۾ گهاتو، هڪ سُر يا راڳ جو نالو آهي. شاهه صاحب، سنڌ جي جدا جدا ڀاڱن ۾ ڪي سُر يا ڳائڻ ٻُڌا، جيڪي مقامي طور نهايت ئي مقبول هئا. انهن الحانن ۽ آلاپن کي شاهه صاحب پوءِ، پنهنجي راڳ ۾ آندو... سُر گهاتو به سندن ڪو اهڙو آلاپ هو، جنهن کي شاهه صاحب پسند ڪري پنهنجي راڳ ۾ آندو. سُر گهاتو، خالص مقامي راڳ آهي، ڇاڪاڻ ته هندوستاني راڳ ۾، گهاتوءَ جي نالي سان ڪوبه راڳ ناهي... اڳ راڳائي فقير، ’شاهه جي راڳ‘ ۾ ’سُر گهاتو‘ ڳائيندا هئا، پر ڪي راڳ ڳچ وقت نه ڳائڻ سبب ۽ ڄاڻو فقيرن جي گذاري وڃڻ جي ڪري وسري ويا. 1959ع ۾، ’شاهه جي راڳ‘ تي تحقيق ڪندي، مرحوم پير غلام شاهه راڳائي فقير کان معلوم ٿيو ته گهاتو، ڪاپائتي، شينهن ڪيڏارو ۽ بسنت، اِهي چار ئي سُر، وسري ويا هئا ۽ هاڻي ’شاهه جي راڳ‘ ۾ ڪين ٿا ڳائجن.“(بلوچ، 2014ع، ص: 8 ۽ 9) موجوده تحقيق موجب، امير علي خان، پنهنجي ڪتاب ’سُر، شاهه، سمونڊ‘ ۾، سُر گهاتو جي راڳ بابت لکي ٿو: ”شاهه سائينءَ جي سُر گهاتو مان، راڳ لڇا ساک جنم ورتو. هي راڳ، بلاول ٺاٺ جو راڳ آهي... بلاول جي انگ ظاهر ٿيڻ سان اِهو ثابت ٿيو ته، هن راڳ جو وادي سُر گنڌار ۽ سموادي ڌيوت آهي. هن راڳ ۾ ٿورو روپ راڳ جھنجھوٽيءَ جو به نظر اچي ٿو. ڪٿي ڪٿي گوڙ سارنگ به محسوس ٿئي ٿو.“(خان، امير علي، 2001ع، ص: 264) 
هن سُر ۾، هڪ داستان آهي، جنهن ۾ 17 بيت ۽ 1 وائي آهي.

سُر لِيلا چنيسر:
شاهه جي رسالي ۾ شامل، هي سُر به سنڌ جي ٻين رومانوي داستانن جيان لوڪ داستان، ’لِيلا چنيسر‘ تي ٻڌل آهي. شاهه لطيف، هن سُر ۾، ور ۽ ونيءَ جي رشتي جي پيار ۽ اعتبار واري موضوع کي کنيو آهي. شاهه لطيف، هن سُر ۾، قصي جي ڪن اهم ٽاڻن ۽ اُهڃاڻن جي حوالي سان ور ۽ ونيءَ جي نازڪ رشتي کي نباهڻ لاءِ اعليٰ انساني ڪردار جا رُخ، روشن ڪرڻ سان گڏ سنڌ جي ڪن ريتين، رسمن، رواجن، جھڙوڪ: ڏانوڻ ڏائڻ، ڍڪڻ تي پير رکي ڀڃڻ ۽ ڏهاڳڻ ٿيڻ جو به ذڪر ڪيو آهي. ان کان علاوه، عورت جي سماجي حيثيت، ڳهن ڳٺن سان سندس دلچسپي وغيره ۽ مرد جي سماجي رتبي، انا، ڏمرجڻ واري مزاج ۽ انفرادي لاڙن بابت ڪي اشارا ڏنا آهن. شاهه لطيف ، سُر جي هڪ پاسي نياز ۽ نوڙت اختيار ڪرڻ، غرور ۽ تڪبر کان پاڻ بچائڻ، نفس جي فريب ۾ ڦاسڻ، دنيا جي چمڪ تي انسان جو موهجڻ ۽ ان جو نتيجو ڀوڳڻ، سينو ساهئڻ، ماڻهو جي صحيح قدر ۽ قيمت سڃاڻڻ، پاڻ وڃائڻ ۽ منزل ماڻڻ واري پهلوءَ کي به نروار ڪيو آهي ته، ٻئي پاسي پشيماني، پڇتاءُ، عارضي خواهشن جي تڪميل، دنيا جي لذتن، لوڀ لالچ، همدردي، غفلت، گمراهي، سجاڳي، ظاهري رنگ روپ جي ذڪر سان گڏوگڏ، اعليٰ فهم ۽ فڪر جا نت نوان رُخ روشن ڪيا آهن.
هن سُر ۾، شاهه لطيف، وحدت واري فڪر جي اعليٰ نُڪتن جي اپٽار ڪري، اِن پهلوءَ جو رُخ روشن ڪيو آهي ته، محبت واري رشتيءَ ۾ ڀائيواري برداشت ڪرڻ جوڳي نه آهي.
شاهه لطيف، هن سُر ۾، نه رڳو مجازي ڪيفيتن جا عڪس چٽيا آهن، بلڪ تصوف ۽ روحاني رمزن جا پڻ انيڪ نُڪتا بيان ڪيا آهن ۽ سالڪ کي تنبيهه ڪري ٻڌائي ٿو ته، خالق پنهنجي سالڪ سان بيحد محبت ڪري ٿو ۽ سالڪ کي گهرجي ته هو اِن محبت ۾ ڪنهن کي به شريڪ نه ڪري، نه ته رب جي ڪرم ڀري نگاهه مٿانئس هٽي ويندي.
شاهه لطيف، هن سُر ۾، ليلا چنسر جي قصي جي پسمنظر ۾ ريتين رسمن، عورت ۽ مرد جي نفسياتي لاڙن، نفساني خواهشن ۾ ڦاسي، پنهنجي روحاني واٽ وڃائيندڙ سالڪن جي پڇتائڻ، رَبَ جي اڳيان عاجزيءَ سان ليلائڻ جو بيان ڪيو آهي.
هن سُر جو مکيه موضوع آهي، ’مايا جو موهه‘:
(1) مايا جو موهه: مايا جي موهه تي هِرکجي پوڻ يا نفساني خواهشن جي ڦندن ۾ ڦاسڻ کان پاڻ بچائڻ لاءِ خبردار ڪرڻ جو موضوع، شاهه لطيف کان اڳ ۽ پوءِ جي دؤر وارن ٻين صوفي شاعرن جي ڪلام ۾ پڻ ملي ٿو. خاص طور ڀائي چين راءِ ساميءَ جي ’سلوڪن‘ ۾ هن موضوع بابت تمام گهڻو مواد موجود آهي.
شاهه جي رسالي جي هر سُر ۾، هر اُن طمع ۽ طلب، لوڀ ۽ لالچ کان پاڻ کي بچائڻ جو درس ملي ٿو، جيڪو انسان کي پنهنجيءَ منزل کان پري ڪري ٿو، سُر ليلا چنيسر ۾، هار ۽ مڻيو، مايا آهي، جنهن تي موهت ٿي، ليلا پنهنجو ڪانڌ وڃايو هو.
شاهه لطيف، مايا جي موهه جي تباهه ڪارين بابت خبردار ڪندي چوي ٿو.

هن سُر ۾، شاهه لطيف، فلسفياڻي انداز ۾ انهيءَ نڪتي جو پرچار ڪيو آهي ته شيون جيئن اسان کي نظر اچن ٿيون، تِن جي اصليت ائين نه هوندي آهي.
ظاهري طور تي سُهڻيون، نفيس ۽ قيمتي شيون ڏسي انسان جي دل هرکندي آهي ته ان جو ويجهو نظارو پَسان، پر ٿي سگهي ٿو ته اُن جي پُٺيان ڪا هاڃيڪار شيءِ لڪل هجي
ليلا به شاهه لطيف جو هڪ اهڙو ڪردار آهي، جيڪو هڪ اهڙي انسان جي رُوپ ۾ پيش ٿيل آهي، جيڪا ڪؤنروءَ جي هار جا چِٽَ پسي هرکجي پئي ۽ سمجهيائين ته اهو مون کي ڦٻجي ويندو پر ٿيو ڇا؟
مايا هڪ رُڃَ مثل آهي، جنهن جي پٺيان ڊوڙندڙ انسان اُڃايل هرڻيءَ جيان، ڊوڙي ڊوڙي ٿڪجي پوي ٿو پر کيس ڪجهه به پلئه نٿو پوي. هاڻي سوال هي آهي ته مايا ڇا آهي؟ انهيءَ سوال جي جواب ۾ شاهه جي رسالي جو موقف نهايت ئي چٽو آهي.
کاڌي پيتي جون شيون، اچ وڃ جي سهولت لاءِ سُٺي سواري، رهڻ لاءِ گهر ۽ محبت انسان جون بنيادي ضرورتون آهن. شاهه لطيف، انهن کي مايا نٿو ڪوٺي، مايا اها خواهش آهي، جيڪا انسان کي سندس منزل کان پري ڪري.
اهوئي سبب آهي ته، شاهه لطيف، مايا جي موهه واري موضوع کي اُجاگر ڪرڻ لاءِ سُر ليلا چنيسر جي چونڊ ڪئي آهي. هن سُر ۾، ليلا ڪؤنروءَ جي هار تي هِرکجي ٿي، جيڪا اُن جي ضرورت ناهي، بلڪه وٽس اهڙا ڪيترائي هار پيا آهن. هار کان وڌيڪ ليلا کي ضرورت هئي چنيسر جي چاهت جي، جيڪو ان جو محبوب آهي، پر هوُءَ مڻيي تي موهت ٿي، مُڙس جي محبت وڃائي ٿي. شاهه لطيف، اهڙي هار کي سُورن جو سڱرو ۽ ڳٽ سڏي ٿو.
لِيلا چنيسر جي ’سُر‘ ۽ ’راڳ‘ جي نوعيت بابت ڊاڪٽر نبي بخش خان بلوچ ’شاهه جو رسالو‘، جلد پنجين جي مقدمي ۾ لکي ٿو: ”ليلان چنيسر جي ڳالهه واريون ’ڳاهون‘ ڪنهن آڳاٽي وقت کان وٺي ڳايون ويون جو اِها ڳالهه صديون اڳ مشهور ٿي. ڳالهه کڻندڙ مڱڻهار فقيرن، جڏهن اِها ڳالهه سُر سان ڳائي ته ان سُر کي به ’سُر ليلان‘ سڏيائون. ڳائڻ وارو اِهو ’سُر ليلان‘ اڳ هلندڙ هو، ۽ پوءِ جڏهن شاهه جو راڳ شروع ٿيو ته ان ۾ به اِهو ’سُر ليلان‘ سڏيو ويو.“(بلوچ، 2014ع، مقدمو، ص: 25)
هندستاني سنگيت ۾، ’لِيلا‘ نالي ڪوبه راڳ يا راڳڻي نٿي ملي. البت شاهه لطيف، رسالي جي هن سُر لاءِ، هندوستاني سنگيت مان راڳ جي چونڊ ڪئي وئي، جنهن ۾ سندس فقيرن ڪلام ڳايو.
’سُر ليلا چنيسر‘ جي راڳ بابت، موسيقيءَ جي ماهرن ۽ محققن جا مختلف رايا آهن. آغا سليم جو رايو آهي ته، هي سُر راڳ پهاڙيءَ ۾ ڳائجي ٿو، جنهن جي وضاحت ڪندي پنهنجي ڪتاب، ’سنڌي موسيقيءَ جي روايت ۽ شاهه جي رسالي جا سُر‘ ۾ هڪ هنڌ لکي ٿو ته، پهاڙي راڳ جو تعلق سنڌ سان آهي. هن سُر ۾، ڪافي راڳ ۽ سنڌ جا سُر لڳندا آهن، پر ڪلاسيڪي پهاڙي راڳ ۽ سنڌي پهاڙي راڳ ۾ فرق آهي. ڪلاسيڪي پهاڙي راڳ بلاول ٺاٺ جو اوڍو راڳ آهي. مڌم ۽ نکاد جا سُر ورجت آهن. هر وقت ڳائي سگهجي ٿو. هن ۾ کرج جو وادي ۽ پنجم جو سموادي هجڻ چڱو لڳندو آهي، ۽ مندر سپتڪ ۾ ڌيوت مزو ڏيندو آهي. ڪٿي ڪٿي پهاڙي ڀوپالي لڳندي آهي، ان ڪري ڳائڻا هن ۾ مَڌم جو ڪن يعني ما جو سُر ڪمزور ڪري لڳائيندا آهن. گرنٿ ۾ به ’پهاڙي‘ نالي راڳ ملي ٿو، جيڪو ڀيرون ٺاٺ تي ڳائجي ٿو، پر اڄ ڪلهه اِن جو رواج ناهي. ڪنهن گرنٿ ۾ نکاد کي ڪومل ڪري کماچ ٺاٺ ۾ بيان ڪندا آهن. اهڙي روپ کي اڄ ڪلهه ’پهاڙي جهنجوٽي‘ چون ٿا. آغا سليم لکي ٿو: ”سنڌ ۾ پهاڙي راڳ کي مڌم کان شروع ڪندا آهن، يعني ته مڌم کي کرج ڪيو ويندو آهي ته جيئن هن جا سُر مٿانهان رهن، پر جيڪڏهن ايئن نه ڪجي ۽ اصل کرج کان شروع ڪجي ته پنچم تائين وڃبو آهي.“(سليم، آغا، 2011ع، ص: 52)
امير علي خان جو رايو آهي ته، ’هي سُر، ڪافي ٺاٺ جي راڳ ’سورداسي ملهار‘ ۾ ڳائجي ٿو. اُن موجب هي سُر ٻن ٺاٺن ’ڪافي ٺاٺ‘ ۽ ’پوربي ٺاٺ‘ جي ميل سان جُڙيو آهي. راڳ سورداسي ملهار ڪافي ٺاٺ جو اوڊو سمپورڻ راڳ آهي. آروهيءَ ۾ گنڌار ۽ ڌيوت جا سُر نٿا لڳن. وادي سُر مڌم ۽ کرج سموادي آهي.‘ شيخ عزيز جي راءِ ان کان ٿوري مختلف آهي. هو لکي ٿو: ”هن راڳڻيءَ جي صورت، ڀيرو ٺاٺ سان ملي ٿي، سندس وادي سُر کرج ۽ سموادي مڌم آهي... نهايت دلسوز راڳڻي آهي، هن جي ڳائڻ جو وقت صبح صادق آهي.“(درشهوار، 1992ع، ص: 141) شيخعزيز اِهو ڪٿي نٿو ڄاڻائي ته ڀيرو جي ڪهڙي راڳ ۾ سُرليلا چنيسر وارو قصو ڳائجي ٿو.
ڊاڪٽر نبي بخش خان بلوچ، سُر ليلا چنيسر جي راڳ جي وضاحت هن ريت ڪئي آهي ته، ’سُر ليلا رات جي پوئين پهر ۾ ڳائجي ٿو. ڳاهه جي عام روايت موجب جڏهن رات گهڻي گذري وئي ۽ چنيسر، ليلا وٽ نه پهتو، تڏهن ليلا پڇتايو ۽ پشيمانيءَ وارا ورلاپ ڪيا.‘ هو لکي ٿو: ”شاهه جي راڳ جو جڏهن تحقيقي اڀياس ڪيو ويو ته ’راڳ ليلان‘ ڄڻ ’سنڌي جوڳ‘ سان ملندڙ معلوم ٿيو. سنڌي موسيقيءَ جي روايت ۾ پڻ گهڻي وقت کان وٺي ويندي اڄ تائين ’ليلان چنيسر‘ جي موضوع واريون ڪافيون ’سنڌي جوڳ‘ واري راڳڻيءَ ۾ ڳايون وڃن ٿيون.“(بلوچ، 1997ع، ص: 25) پر ڊاڪٽر نبي بخش بلوچ راڳ ’سنڌي جوڳ‘ جي وضاحت ناهي ڪئي، ته هن راڳ ۾ ڪهڙا سُر لڳن ٿا. وادي، سمواديءَ جا سُر ڪهڙا آهن ۽ راڳ جو روپ ڪيئن آهي. راڳ ’سنڌي جوڳ‘، آڳاٽي وقت کان سنڌ جي عوامي موسيقيءَ ۾ رائج آهي، جو پوءِ ڪلاسيڪي موسيقيءَ ۾ رائج ٿيو. هي سنڌ جو نج راڳ آهي. هن کي ’سنڌي پرڪاش‘ جو راڳ به سڏيو وڃي ٿو، ڇاڪاڻ ته هن راڳ جي سُرن جي ترتيب ۽ انگ، سنڌ جي رنگ سان رچيل آهي.
پوري انگ جو هيءُ راڳ، ڀيرون ٺاٺ جو سمپورڻ راڳ آهي. مگر هن راڳ ۾ ٻئي ريکب استعمال ڪيا ويندا آهن. آروهيءَ ۾ ريکب ڪومل ۽ امروهيءَ ۾ ريکب جو تيور سُر استعمال ٿيندو آهي. راڳ جي آروهي ۽ امروهي هن ريت آهي.
آروهي: سا- ري- گا- ما- پا- ڌا- ني- سا
امروهي: سا- ني- ڌا- پا- ما- گا- ري- سا
هن راڳ جو وادي سُر مڌم آهي، پر ڪي گنڌار کي به وادي سُر ڪري استعمال ڪندا آهن. هن راڳ ۾ ٻئي ريکب لڳن ٿا، ان ڪري هي راڳ پنهنجي هم جنس راڳن کان جدا ٿي پوي ٿو.
’سنڌي جوڳ‘ ۾، سنڌ ۾ ڪافيون، سٺي انداز ۾ ڳايون وينديون آهن. هي راڳ به مٿين سُرن ۾ وڌيڪ مزيدار لڳندو آهي. سنڌي جوڳ جي ڳائڻ جو وقت صبح آهي. اِهو راڳ ٻن ريکبن لڳڻ جي ڪري راڳ پرڀات کان پوءِ ڳائجي ٿو. 
هن سُر ۾، ٽي داستان آهن: داستان پهرئين ۾ 18 بيت، 1 وائي، داستان ٻيئي ۾ 21 بيت، 1 وائي، داستان ٽئين ۾ 15 بيت ۽ 1 وائي شامل آهي.

سُر مارئي:
سُر مارئيءَ جو پس منظر، عمر مارئيءَ جي قصي تي آڌاريل آهي. هن سُر ۾، وطن جي حُب مرڪزي موضوع آهي. هن سُر ۾، شاهه لطيف، جهوپڙن ۾ رهندڙ جھانگين جي ڏکِي، مگر محبت ڀري ۽ آزاد رهڻي ڪهڻيءَ کي ماڙين ۽ محلن ۾ رهندڙن جي سک ۽ عيش آرام واري پابند زندگيءَ تي فوقيت ڏني آهي.
شاهه لطيف، هن سُر ۾، سنڌ جي ثقافت جي تصوير حقيقت پسندانه انداز ۾ چٽي آهي. هڪ پاسي غريب اٻوجھن، مسڪينن جي سادگي، خلوص، رواداري، برابري، اخلاقي اصولن جي پابندي، نهٺائي، اصول پرستي، اطمينان قلب ۽ عوامي ثقافت جون خوبيون بيان ڪيون آهن، ته ٻئي پاسي مٿئين ۽ حاڪم طبقي جي هٺ وڏائي، پاڻ پڏائڻ، پرماريت، حق ڦٻائڻ، خواهشن جي پورائيءَ لاءِ اخلاق جي هر حد اورانگهڻ جو ذڪر ڪيو آهي.
شاهه لطيف ، بيتن جي روشنيءَ ۾ سادي فطري زندگي، سادي سڀاءُ ۽ ذهني لاڙن ۽ نفسياتي ڪيفيتن کي نکيري نروار ڪرڻ سان گڏوگڏ سماج جي اعليٰ قدرن، اخلاقي خوبين ۽ زندگيءَ جي مختلف پهلوئن جي ڳُڻن جو به ڀرپور نموني اظهار ڪيو آهي.
هن سُر ۾، نه رڳو وطن جي حُب ۽ سماج ۾ اڻ برابريءَ وارين حقيقتن خلاف آواز ۽ خود مطلبي ۽ جبر جي زور تي هٿرادو ٺاهيل قاعدن ۽ قانونن جا اهڃاڻ ملن ٿا، پر ٿر جي ريتين، رسمن، پوشاڪن، ڪِرت، قبيلن، ذاتين، ڏکن ڏاکڙن، سورن سختين، اباڻن جي اُڪير، صبر، استقلال، گڏيل مقصد لاءِ قربان ٿيڻ،پکَن سان پريت جي پچارَ، مارن جي سار، اميد، انصاف، بيحالي، آزمائش، اوسيئڙي، همٿ، جرئت ۽ پاڪدامنيءَ واري پهلوءَ کي به ظاهر ڪيو ويو آهي.
هن سُر ۾، نه فقط روحاني رمزن جا انيڪ نُڪتا سمايل آهن، پر هي سُر، شاهه لطيف  جي اعليٰ فڪر جي ڪنجي پڻ سڏيو وڃي ٿو، جنهن ۾ شاهه لطيف، خاص طور تي ايمان جي سلامتي، تقويت ۽ طاقت سان ٻاهرئين جبر ۽ ڏاڍ جو مقابلو ڪرڻ ۽ ان کان بي نياز ٿيڻ جي ڳالهه ڪئي آهي. روحاني تشريح ڪندڙن موجب شاهه لطيف ، مارئيءَ جي ڪردار وسيلي، روح ۽ جسم جي مرڪز ڏانهن وڃڻ واري پهلؤَ کي نروار ڪيو آهي. روح جي مرڪز آسمان کي ’ملير‘ ۽ جسم جي مرڪز کي ’زمين‘ (عمرڪوٽ) جي تمثيل ۾ بيان ڪيو آهي، يعني ’ملير‘ حقيقي دنيا آهي، جتي انسان کي پنهنجي ان حقيقي مرڪز ڏانهن واپس وڃڻو آهي، ۽ ’عمرڪوٽ‘ عارضي دنيا آهي، جتي حياتيءَ جو امتحان ڏيڻو آهي. قومي خيالن وارا نقاد ان جي تشريح پنهنجي نظريي موجب ڪن ٿا، جن موجب، ’مارئي‘ سنڌ آهي، جيڪا قيد (عمرڪوٽ) ۾ آهي، ۽ آزادي (ملير) ڏانهن وڃڻ جي تمنا آهي. سماجوادي سوچ وارن موجب ’مارئي‘ پورهيت آهي، جنهن جي محنت جو عمر بادشاهه (مٿيون طبقو)، استحصال ڪري ٿو ۽ ’مارئي‘ سندس لالچن کي ٿڏي، ’ملير‘ (غير طبقاتي سماج) ڏانهن وڃڻ گهري ٿي.
هن سُر ۾، شاهه لطيف، رُوحن پاران عالم ارواح ۾ ٻنهي جهانن جي خالق رب ذوالجلال جي اڳيان، سندس ربوبيت جو اقرار ڪرڻ، سالڪن کي منجهائڻ ۽ ڦاسائڻ لاءِ شيطان جي ڦندن ۽ ڦيرن، سنڌ جي طبقاتي سماج ۾ زندگي، گذر سفر جي وسيلن، رهڻي ڪهڻي، ڏکن ۽ پيڙائن کي بيان ڪيو آهي، پر سڀنيءَ کان وڌيڪ هن سُر ۾، جن موضوعن کي ڳايو ويو آهي، سي آهن ’وطن دوستي‘ ۽ ’روح جي بيقراري‘.
(1) وطن دوستي: انسان جنهن ڌرتيءَ تي جنم وٺي ٿو، جنهن جُوءِ سان سندس ابن ڏاڏن جي وابستگي رهي ٿي، اُتي رهندڙ ماڻهن، قومن ۽ قبيلن، رسمن ۽ رواجن، ساٺ ۽ سوڻن، تهذيب ۽ تمدن سان سندس اُنسيت هجڻ، هڪ فطري عمل آهي. انهن سڀني شين کي جيڪڏهن ڪنهن هڪ لفظ ۾ بيان ڪجي ته اهو لفظ ٿيندو وطن، ملڪ، ڏيهه، ڀونءِ، ساڻيهه. شاهه لطيف، مٿيَن لفظن کي انهيءَ وسيع معنيٰ ۾ استعمال ڪيو آهي.
تاريخ شاهد آهي ته هر دؤر ۾ وطن دوست ماڻهو موجود رهيا آهن. اڄ تائين ڪروڙين انسانن پنهنجي جنم ڀوميءَ جي بچاءُ ۽ آزاديءَ لاءِ جان جي قرباني ڏني آهي. مختلف وقتن تي دودن ۽ دليرن، سورهيه ۽ سپوتن، وريام ۽ واهروئن، جوڌن ۽ جوانن وطن خاطر هميشه پنهنجو ڪنڌ ڪپايو آهي.
شاهه لطيف  جي سامهون، ٻن قسمن جي تاريخ هئي، جنهن ۾ هڪڙي پاسي اهي سنڌي هئا، جن سنڌ تي ڪاهه ڪندڙ ڌارين حاڪمن ۽ ڦورو ڌاڙيلن جو مقابلو ڪيو هو. اُنهن آرين جي اُرهه زوراين کي مُنهن ڏنو هو، سڪندر جي فوجن سان سينو ساهي وڙهيا هئا، ديبل تي دهمان ڪرڻ وارن سان مهاڏو اٽڪايو هُئائون ۽ کُرڙيءَ جي ميدان کي رت جو ريج ڏيئي امر ٿيا هئا، ته ٻئي پاسي اُهي ماڻهو هئا، جيڪي سنڌ تي ٿيندڙ لڳاتار حملن ۾ ڌارين حاڪمن هٿان لُٽجندا، ڦرجندا، پنهنجا ٻار ٻچا ۽ مال مڏيون وڃائيندا رهيا هئا، ۽ پنهنجن ڏيهي حاڪمن پاران به پيڙهجندا ۽ نظرانداز ٿيندا رهيا هئا. نتيجي طور انهن ۾ ڊپ ۽ خوف، مايوسي ۽ ويڳاڻپ گهر ڪري وئي هئي.
ڌاريا حاڪم، سنڌ تي قبضي دوران پنهنجيءَ قوم جي ماڻهن، پنهنجي ٻولي ۽ ثقافت کي اهميت ڏيندا هئا، نه رڳو ايترو پر هو انهن کي قبول ڪرڻ ۽ مڃتا ڏيارڻ لاءِ رٿابندي پڻ ڪندا هئا، تنهن ڪري سنڌي عوام، احساس محروميءَ جو شڪار ٿيندو رهيو. هُو سنڌي ٻوليءَ بدران عربي ۽ فارسيءَ کي اهميت ڏيڻ لڳا، سنڌ ۽ سنڌ جي شهرن بدران، عربستان ۽ ايران جا ڳُڻ ڳائڻ لڳا. سندن شاعريءَ ۾ تمثيل، تشبيهون، استعاره ۽ ڪنايا به عربي ۽ فارسي شاعريءَ وارا استعمال ٿيڻ لڳا. اهڙي صورتحال ۾، شاهه لطيف، نه رڳو پنهنجي اباڻي ٻوليءَ ۾ شاعري ڪئي، بلڪه سنڌ جي لوڪ قصن کي پنهنجي ڪلام ۾ ڪم آڻي، سنڌ جي فطري ماحول مان تشبيهون، استعارا، چوڻيون، پهاڪا، اشارا ۽ ڪنايا ڪتب آڻي، ماڻهن ۾ پنهنجي وطن ۽ ٻوليءَ سان محبت جو جذبو جاڳايو.
شاهه لطيف، مارئيءَ جي روپ ۾ هڪ اهڙو ڪردار ڏنو، جيڪا ساڻيهه جي سڪ جي حوالي سان پنهنجو مٽ پاڻ آهي.  مارئي ملير ۾ جنم وٺي ٿي، اُتي اُسري ۽ نسري ٿي، وڌي ۽ ويجهي ٿي، ملير سان سندس الستي انگ اٽڪيل آهي، سندن من ۾ ملير سان محبت جون هزارين ميخون کُتل آهن.
شاهه لطيف ، مارئيءَ جي ڪردار جو پنهنجي مُلڪ ملير سان اهڙو ته عشق ڏيکاريو آهي، جو هُوءَ پنهنجي ڏيهه مان آيل ڪنهن واٽهڙي يا مسافر جي واتان ملير بابت هڪ لفظ به ٻُڌي ٿي ته کيس قيد ۽ بند جون اذيتون وسري وڃن ٿيون. سندس سمورا ڏُکَ لهي وڃن ٿا.ڍ
(2) روح جي بيقراري: شاهه جي ڪن شارحن چواڻي هن سُر ۾، شاهه لطيف، جيڪا تمثيل رٿي آهي، تنهن موجب مارئي رُوح آهي، ملير عالم ارواح، عمر جو ڪوٽ انساني بدن ۽ عُمر نفس آهي. رُوح هميشه پنهنجي وطن ملير يعني عالم ارواح ڏانهن وڃڻ لاءِ تاڻيندا رهن ٿا. عمر يعني نفس کين هن دنيا ۾ ڦاسائڻ چاهي ٿو. هو انهيءَ لاءِ ڪيئي اٽڪلون ۽ حرفتون آزمائي ٿو، کيس لوڀ ۽ لالچ ڏئي ٿو، پر روح کي عمر جي ڪوٽ يعني هن دنيا ۾ هڪ پل به قرار نٿو اچي. روح کي عالم ارواح ۾ ڪيل پنهنجو واعدو ياد آهي، تنهن ڪري هو هر وقت پنهنجي حقيقي وطن ڏانهن موٽڻ چاهي ٿو.
ڊاڪٽر هوتچند مولچند گربخشاڻي سُر مارئيءَ بابت لکي ٿو: ” هن سُر ۾ شاهه، انسان جي اصلوڪي وطن جي اپٽار ڪئي آهي. ڪو وقت هو، جو هيءُ سارو عالم، عدم جي اوڙاهه ۾ غرق هو، پر جڏهن خدا خواهش ڪئي ته پنهنجيءَ ذات ۽ صفات جي لڪل خزاني کي کولي ظاهر ڪريان، تڏهن ’ڪُن‘ چئي، ڪائنات کي وجود۾ آندائين، ۽ انسانن جا روح خلقي، انهن کان وفاداري جو وعدو وٺي، کين عالم ارواح ۾ رکيائين.“ (گربخشاڻي، 1980ع، ص: 52)
ڊاڪٽر هوتچند مولچند گربخشاڻيءَ جي راءِ موجب، روحَ وحدت جي واديءَ ۾ عرش جي ڪنگرن مٿان پکين جيان اُڏامي، پنهنجي رب جي الفت ۽ عبادت ۾ مشغول هئا، ۽ آخر الله جي حڪم سان جسماني جامو پهري، عرش تان لهي هن دنيا جي امرڪوٽ ۾ قيد ٿيا. تن مان ڪيترائي نفس جي ڦندن ۽ ڦيرن ۾ ڦاسجي پنهنجي حقيقي دنيا وساري ويٺا پر منجهن ڪي اهڙا به هئا، جيڪي هن رنگارنگي دنيا جي سمورن آسائشن کي تياڳي پنهنجي اصل وطن ڏانهن ڇِڪ محسوس ڪندا رهيا. پاڻ وڌيڪ لکي ٿو: ”اصيل انسانن کي هن بنديخاني ۾ بنہه آرام نٿو اچي، جيئن مارئيءَ جو قالب ڪوٽ ۾ هو، پر قلب ملير ۾، تيئن اهڙن انسانن جو به بُت بنديخاني ۾ آهي، مگر سندن من هميشه لامڪان ۾ پيو وسي. رات ڏينهن حقيقي محبوب کي ساري، اکين مان ارتو آب پيا هارين. هوڏانهن نفس به عمر وانگر کنجون کنيو بيٺو آهي ته کين ڌتاري ڌڻيءَ کان ڌار ڪريان، گهڻيئي تاب ڌڙڪا ٿو ڪرين، گهڻيئي لڀ لالچون ٿو ڏئين، پر هو، مارئي وانگر ثابت قدم رهي، نڪي ٿا ساڻيهه جي سار ڇڏين ۽ نڪي ٿا محبوب کان منهن موڙين، اٺ ئي پهر نفس سان جنگ جوٽيندا پيا اچن. (گربخشاڻي، 1980ع، ص: 53)
جڏهن ته غلام محمد شاهواڻي پنهنجي مرتب ڪيل ’شاهه جي رسالي‘ ۾ لکي ٿو: ”هن سُر ۾، شاهه پڻ هڪ وڏي تمثيل رٿي آهي. مارئيءَ کي روح سان، عمر کي نفس سان، ملير کي وحدانيت جي واديءَ سان، عمرڪوٽ کي هن دو رنگي دنيا سان، مشابهت ڏئي، شاهه، سالڪ کي روحن جي اصليت ۽انجام جو سارو قصو سڻايو آهي. جيئن مارئي، ملير لاءِ بيقرار هئي، تيئن روح وري عالم ارواح ڏانهن تانگهي ۽ تاڻي ٿو. حقيقت ۾ هي سارو، سُر، ڪيل شيءِ يرجع اِلا اصله (سڀڪا شيءِ پنهنجي اصل ڏي موٽي ٿي) جو تفسير آهي.“ (شاهواڻي، (2005)، ص: 555)
جڏهن ڪجهه به نه هو تڏهن به قادر پنهنجيءَ قدرت سان قائم هو، ۽ پوءِ رب پنهنجيءَ ذات ۽ صفات جي لِڪَل خزاني کي جلوي نما ڪرڻ لاءِ ’ڪُن‘چئي ڪائنات خلقي، انسان جا روح خلقي کانئن ’قالو بليٰ‘ جو واعدو وٺي کين عالم ارواح ۾ رکيائين.
انهن مان ڪي هن دنيا ۾ اچي هتي جي رنگينين، سُک ۽آسائشن ۾ ڀنڀلجي، پنهنجو من ميرو ڪري ويٺا
حقيقت ۾، هن سُر ۾ گهڻائي خيال ۽ نظريا سمايل آهن، جيڪي ان سُر جي خاص خوبي آهن. جيئن ته  هي سُر، سنڌي قصي ’عمر مارئيءَ‘ تي ٻڌل آهي. سنگيت جي ماخذن ۾ ’مارئي‘ نالي ڪو راڳ نٿو ملي. سُر مارئيءَ جي راڳ ۽ نوعيت بابت ڊاڪٽر نبي بخش خان بلوچ لکي ٿو: ”روايتن موجب عمر مارئي جو قصو، ’پهرئين‘ عمر سومري بادشاهه کان گهڻو پوءِ، ’ٻئي عمر سومري‘ بادشاهه جي دؤر ۾، 8 صديءَ هجريءَ (14 صديءَ عيسويءَ) ڌاري اُسريو، ۽ ان دؤر کان وٺي مشهور ٿيو، سنڌ جي سڄاڻ منگتن ۽ ڀانن، ان کي پوري لئي سان ڳايو، ايتري قدر جو هن لئي کي ’راڳ مارئي‘ ڪري سڏيو ويو.“(بلوچ، 1998ع، ص: 18) هي سُر سنڌ کان علاوه هند ۾ پڻ مشهور ٿيو. جڏهن 1590ع ۾، اڪبر بادشاهه جي لشڪر، سنڌ تي قبضو ڪيو، ۽ سنڌ جي حاڪم مرزا جاني بيگ کي، سپہه سالار، خانِ خانان پاڻ سان گڏ اڪبر بادشاهه جي دربار ۾ وٺي آيو. اُتي ڀري ڪچهريءَ ۾، اڪبر بادشاهه عمر-مارئيءَ جي قصي بابت پڇيو، ڇاڪاڻ ته هو پاڻ عمرڪوٽ لڳ ڄائو هو. مرزا جاني بيگ کي سڄي خبر هئي، پر پنهنجي درباري شاعر، ’مقيم‘ کي بادشاهه آڏو سُرخرو ڪرڻ لاءِ چيائين ته قصو بيان ڪري، پر شاعر پنهنجا حوصلا ئي وڃائي ويٺو ۽ هڪ جي ٻِي ڳالهه ڪئي، جيڪا بادشاهه کي پسند نه آئي، ڇاڪاڻ ته کيس مارئيءَ جي ستسيل واري ڳالهه، اڳ ئي معلوم هئي. مرزا جاني بيگ سان سنڌ جا قابل راڳيندڙ پڻ گڏ هئا، جن پوءِ، عمر-مارئيءَ بابت سنڌي بيتن کي ’راڳ مارئيءَ‘ ۾ ڳائي ٻڌايو. جنهن مان ظاهر آهي، ته 16 صدي عيسويءَ ۾، سنڌ جي موسيقارن عمر- مارئيءَ جي قصي کي ’مارئي راڳ‘ ۾ ڳايو هو. ايئن ’مارئي راڳ‘ شاهه لطيف  کان گهڻو اڳ سنڌ ۾ هلندڙ هو؛ جيڪو پوءِ شاهه جي راڳ جو جُز بڻيو. سنڌ جي عوامي موسيقيءَ ۾، ’سُر مارئيءَ‘ جو ڪلام، اڪثر ’راڳ ڀيرويءَ‘ ۾ ڳائجي ٿو، جنهن ۾ سنڌ جي فقيراڻي راڳ ڳائيندڙن جي ڳايل شاهه جي وائي، ’لڳي ڏَکڻ جي هيرَ‘، اڃا تائين مشهور آهي، جيڪا راڳ ڀيرويءَ ۾ ڳائجي ٿي، جنهن جي وضاحت ڊاڪٽر نبي بخش خان بلوچ هن ريت ڪئي آهي ته: ”هن پوئين ويجهي دؤر تائين، ’مارئي راڳڻي‘ ۾ ڪافيون ڳائبيون هيون ۽ اها لئي ڀيرويءَ سان ملندڙ هئي.“(بلوچ، 1998ع، ص: 18) شاهه لطيف  جي راڳ ۾، سُر مارئيءَ جو راڳ ڪهڙي راڳ سان مشابهت رکي ٿو، ان بابت موسيقيءَ جي ماهرن ۽ محققن جا مختلف رايا آهن. امير علي خان جي تحقيق موجب، سُر مارئيءَ جو راڳ، هندوستاني موسيقيءَ جي ’راڳ رامداسي ملهار ۽ ساونت سارنگ‘ جي ميلاپ سان ڳائجي ٿو. مشهور راڳي، اميرعليخان، هڪ هنڌ پنهنجي ڪتاب ’سُر، شاهه، سمونڊ‘ ۾ لکي ٿو ته، ’هن راڳ ۾ ٻئي گنڌارون ۽ ٻئي نکادون استعمال ۾ اچن ٿيون، اهي ٻئي، راڳ ڪافي ٺاٺ جا راڳ آهن.‘ سر مارئيءَ جي راڳ جي حوالي سان ڊاڪٽر نبي بخش خان بلوچ جو رايو آهي ته، ’شاهه جي راڳ ۾ جيئن سُر مارئي ڳائجي ٿو، اِهو ’ڀيرويءَ‘ ۾ ناهي. پير غلام شاهه (درگاهه ڀٽ شاهه جو راڳي فقير) جڏهن راڳ مارئيءَ جي تند وڄائي، ته ايئن محسوس ٿيو، ته راڳ مارئي ڄڻ هندوستاني راڳ ’مانڍ‘ سان ملندڙ آهي. راڳ ’مانڍ‘ کي سنڌيءَ ۾ ’مانجهه‘ چئبو آهي، جيڪو بلاول ٺاٺ جو سمپورڻ راڳ آهي.‘
راڳ مانجهه جي باري ۾ شيخ عزيز جو رايو آهي ته، ’مانجھ کماچ ٺاٺ ۾ ڳائجي ٿو.‘ شيخ عزيز لکي ٿو: ”سنڌي موسيقيءَ جي تازي تحقيقات موجب ظاهر ٿيو آهي ته، مارئي نالي هڪڙو سُر قديم وقت کان سنڌ ۾ ڳايو ويندو هو، ليڪن ڌيان نه ڏيڻ سبب اهو گُم ٿي ويو ۽ صرف ٿر ۾ مروج هو. اِهو سُر به ايئن مشهور ٿيو، جيئن کنڀات يا سورٺ ڪن واقعن جي ڪري يادگار صورت اختيار ڪري ويا... ’مارئي‘ راڳڻي، سُرن جي اصول تي ٺهڪائڻ سان، مانجهه (کماچ ٺاٺ) سان مشابهه معلوم ٿئي ٿي.“(درشهوار، 1992ع، ص: 137) 
مارئيءَ جي ڇيڙ هن ريت ڪئي وڃي ٿي:
ماگا پا ڌا- سا- ري ني سا ني ڌا- پاماپاڌا- ماپاماگاري سا
آغا سليم، ’سنڌي مانجهه‘ جو روپ هن ريت بيان ڪيو آهي. اروهيءَ ۾ گنڌار جو سر نٿو لڳي.
آروهي: سا- ري- ما- پا- ڌا- ني- سا
امروهي: ساني ڌاپاما- پاڌاپاماگاري سا
سُر مارئيءَ ۾ ڪل 11 داستان آهن: داستان پهرئين ۾ 14 بيت، 1 وائي، داستان ٻئي ۾ 12 بيت، 1 وائي، داستان ٽئين ۾ 21 بيت، 1 وائي، داستان چوٿين ۾ 18 بيت، 1 وائي، داستان پنجين ۾ 11 بيت، 1 وائي، داستان ڇهين ۾ 19 بيت، 1 وائي، داستان ستين ۾ 14 بيت، 1 وائي، داستان اٺين ۾ 18 بيت، 1 وائي، داستان نائين ۾ 14 بيت، 1 وائي، داستان ڏهين ۾ 18 بيت، 1 وائي، داستان يارهين ۾ 9 بيت ۽ 1 وائي شامل آهي. سُر جي پڇاڙيءَ ۾ 53 متفرقه بيت ۽ 1 وائي پڻ ڏنل آهي.

سُر معذوري:
سُر معذوري، سسئيءَ جي پنجن سُرن مان هڪ آهي. هيءَ سُر به ٻين سُرن وانگي سسئي پنهونءَ جي قصي تي ٻڌل آهي. ’معذور‘ لفظ جي معنيٰ آهي ضعيف، لاچار يا عُذرواري. جيئن ته هن سُر ۾، سسئيءَ جي بيوسي، هيڻائي ۽ ڪمزوريءَ جو ذڪر ڪيل آهي، تنهن ڪري هن سُر کي ’سُر معذوري‘ نالو ڏنو ويو آهي.
هن سُر ۾، شاهه لطيف ، چَتونءَ جي چانگار، ڪوئل جي ڪوُڪَ، ڪونج جي ڪُرڪ، عشق جي آهه، اٺن جي اوڇڻ ۽ لڪن جي ليارن جو بيان ڪيو آهي. اهڙي نموني جبلن جي نالن، اُنهن جي حصن ۽ انهن سان واسطيدار شين جا نالا، جھڙوڪ : پٻ، گنجو، هاڙهو، جبل، ڏونگر، پهڻ، ڪوه، ارڏو، اونچو، جاڏو، رائو، روهه، رئي، ڇپون، ڇپر، لڪ، لڪيون، چاڙهه ۽ چوٽيون وغيره ملن ٿا.
شاهه لطيف، هن سُر ۾، انسان جي اصليت، حقيقت، ڪيفيت، ماهيت، زندگي ۽ موت تي نهايت سولي، سلوڻي ۽ اثرائتي انداز ۾ روشني وڌي آهي، ۽ انهن نُڪتن سان گڏوگڏ انسان کي اِهو به سمجهائي ٿو ته متان ڪُوَڙائي، ڪچائي ڪري پنهنجي رهبر يا ڌڻيءَ کي گلارو ۽ مياري ڪري ويهين. مطلب ته انسان کي پختي ۽ سچي رهڻ جي تلقين ڪري ٿو. جيئن صوفين، ’فنا‘ کي ’مرڻ کان اڳ‘ جو نالو ڏنو آهي، يعني جيئري ئي پنهنجون سڌون ۽ خواهشون ختم ڪري ڇڏڻ ۽ پنهنجي مالڪ جي محبت ۾ پاڻ کي محو رکڻ گهرجي، سا ڳالهه سسئيءَ جي واتان هن ريت بيان ڪئي اٿس. ’مرڻا اڳي جي مئا، سي مري ٿيا نه مات‘. شاهه لطيف، هن سُر ۾، پنهنجو پاڻ سڃاڻي ۽ رب جي وصال کي پنهنجو مقصد بنائڻ لاءِ ذهن نشين ڪرائي ٿو ته، حقيقت واري منزل ماڻڻ لاءِ ڏونگر ڏارڻا پوندا، مسلسل جُهد انسان جي زندگيءَ جو مقصد هئڻ گهرجي، مقصد کي حاصل ڪرڻ واري راهه ۾ ٿڪجي پوڻ سان، ماڻهو منزل نٿو ماڻي سگهي. لاڳيتي جستجو ۽ ڪوشش ڪرڻ جي ڳالهه ڪري ٿو ۽ اڳتي وڌڻ جي تلقين ڪري ٿو. هن سُر ۾، انسان لاءِ اخلاقي ۽ روحاني سبق جا اهم اهڃاڻ آهن.
سنگيت جي ماخذن ۾، ’معذوري‘ نالي ڪوبه راڳ نٿو ملي. هي هڪ مقامي راڳ، ’معذور‘ آهي، جيڪو هن وقت تائين لس ٻيلي ۾ مروج ۽ مشهور آهي. ڊاڪٽر نبي بخش خان بلوچ جو رايو آهي: ”سُر جو صحيح نالو معذور آهي، ۽ نه معذوري. سُر معذور خاص طرح سنڌ ۽ بلوچستان (لس ٻيلي) جي ڪوهستان واري ڀاڱي جو عام مقبول نغمو آهي، ۽ اڃا تائين اُتي سُرندي ۽ دنبوري جي هڪ عام مقبول وڄت جو نالو معذور آهي.“(بلوچ، 2014ع، ص: 27) آغاسليم جو رايو آهي: ”ڪنهن زماني ۾ معذور جي لغت واري معنيٰ ورتي ويندي هئي ۽ جيئن ته شاهه جي موسيقيءَ واري رُخ تي ڌيان نه ڏنو ويندو هو، ان ڪري ڪنهن کي خبر ڪانه هئي ته، معذور هڪ ڌُن جو نالو آهي. پوءِ جڏهن استاد محمد جمن ريڊيو تي اِها ڌُن متعارف ڪرائي، تڏهن خبر پئي ته، لس ٻيلي ۽ خضدار جي طرف ڪنهن عورت تي غيبات جو قبصو ٿيندو آهي ته، ڪنهن ماهر سُرندي واري کي گهُرائيندا آهن، جيڪو سُرندي تي هڪڙي خاص ڌُن وڄائيندو آهي، جنهن کي ٻُڌي، غيبات واري عورت جهولڻ لڳندي آهي. ايئن سُرندي وارو هن کي جهولائيندو رهندو آهي، تان جو هوءَ، غيبات جي قبضي مان آزاد ٿي ويندي آهي. اِها عورت جيئن ته ان حالت ۾ معذور هوندي آهي، ان ڪري سُرندي جي اُن ڌُن جو نالو، جنهن تي هؤَ جهولندي آهي، ’معذور‘ پئجي ويو.“(سليم، آغا، 2011ع، ص: 50)
سُر معذوريءَ جي راڳ بابت، عالمن ۽ موسيقيءَ جي ماهرن جا مختلف رايا آهن. ڊاڪٽر نبي بخش خان بلوچ ’شاهه جو رسالو‘ جي جلد چوٿين جي مقدمي ۾ راڳ جي وضاحت ڪندي لکي ٿو: ”پير غلام شاهه، سُر معذور جي تند وڄائي ته اهو راڳ ڄڻ ديو گنڌار سان ملندڙ معلوم ٿيو.“(بلوچ، 2014ع، ص: 27)
هن سُر ۾، سسئيءَ جي ڏُکن ڏاکڙن، اهنجن، عذابن ۽ پُنهون جي ڳولا ۾ جهنگن جرن ۾ پنڌ ڪرڻ ۽ ڏونگر ڏورڻ جو پيرائتو احوال بيان ڪيل آهي. هن سُر ۾، شاهه لطيف، جدوجهد ۽ جاکوڙ جي فلسفي تي روشني وڌي آهي، جيڪو سسئي پنهونءَ جي تمثيل ۾ چيل پنجن ئي سُرن جو مکيه موضوع آهي.
شاهه لطيف  چوي ٿو ته، سسئيءَ جو نالو، پنهونءَ جي نسبت ۾ امر ٿيو- ۽ هوءَ ملڪان ملڪ مشهور ٿي.

مٿي ذڪر ڪيل موضوعن کان علاوه، هن سر جو اهم موضوع آهي:
(1) تقدير ۽ تدبير جو فلسفو: شاهه لطيف، تقدير ۽ تدبير جي فلسفي کي نرالي انداز ۾ بيان ڪيو آهي. وحدت الوجود جي نظريي موجب، ڪائنات خدا جو ڪثرتي روپ آهي. اُن جي ڪابه ڌار هستي يا وجود ڪونهي. جيڪڏهن انسان ۽ ڪائنات جي ڪا ڌار هستي يا وجود ناهي ته سڀئي مظهر ۽ لقاءَ اٽل آهن، انهن ۾ ڪنهن تبديليءَ يا ڦيرڦار جو ڪوبه امڪان ناهي. اهڙيءَ صورت ۾ انسان جي گناهه ۽ ثواب، سزا ۽ جزا، تقدير ۽ تدبير جو سوال ئي بي معنيٰ آهي.
پر شاهه لطيف، ٻين صوفين جي اُبتڙ، تقدير ۽ تدبير جي فلسفي کي ترتيب ۽ توازن سان هڪ نئين تشريح سان پيش ڪيو آهي. شاهه لطيف، ٻين صوفين جيان هر حالت کي لکئي جو ليک سمجهي قبول نٿو ڪري ۽ نه ئي ماديت پرستن جيان تقدير کان مڪمل طور تي انڪار ٿو ڪري. شاهه لطيف، هڪڙي پاسي سسئيءَ جي وڇوڙي کي سندس تقدير سمجهي، سندس ڏيرن کي ڏوهه ڏيڻ کان منع ڪري ٿو.
تقدير اهو فيصلو ڪري ڇڏيو آهي ته سسئيءَ کي ڪٿي ۽ ڪيتريون گهڙيون گهارڻيون آهن؟ پر گَهڙيون ته گُذرنديون آهن ۽ وقت به تبديل ٿيندو آهي، وقت سان گڏ حالتون به ساڳيون نٿيون رهن. ڪائنات ۾ هر شيءِ تحرڪ ۾ آهي. سِج اُڀري ٿو ۽ لهي به ٿو، ڏينهن کي رات ۾ تبديل ٿيڻو آهي. اِها حالت هر انسان جي  هوندي آهي، جنهن کان ڪير به انڪار يا بغاوت نٿو ڪري سگهي، پر هن حياتيءَ ۾ ايئن ئي موسم تبديل ٿيندي آهي، ڪڏهن گرمي آهي ته ڪڏهن سيءُ جيڪڏهن انسان سياري کي اچڻ کان روڪي نٿو سگهي ته به هو پنهنجو پاڻ کي سيءَ کان بچائي سگهي ٿو. گرمي ۽ لُڪن کي روڪي نٿو سگهي پر انهن جي اثر کان پاڻ کي محفوظ رکڻ جو حيلو يا تدبير ڪري سگهي ٿو.
سسئيءَ کان اڳ ۽ اُن دؤر ۾، ٻين به ڪيترين ئي زالن جا ڪانڌ، کانئن وڇڙيا هوندا،اُنهن کي به سُور سَهڻا پيا هوندا،پر اُنهن اهو سڀ ڪجهه، لوح قلم جو لکيو سمجهي قبول ڪيو هوندو، هنن، ڏورڻ ۽ ڪشالا ڪٽڻ جي همت نه ڪئي هوندي، تنهن ڪري شاهه لطيف، کين ڳهيليون، زيزاليون ۽ سڌڙيون سڏيو آهي.
ڳورين، ڳوٺ ڀر ويهي وِصل وڃايو، زيزالين مارڳ ۾ مرڻ وارن جو مقام نه سڃاتو، سڌڙيون سڌون ڪنديون رهيون، ڪو ڏيئو نه ٻاريائون! اها سسئي ئي هُئي، جنهن لِکئي جو ذرو ضايع نه ٿيڻ جا لِکَ به سَٺا، قدرت جي اٽل قانونن کي ڀوڳيو، پر ساڳئي وقت پُنهون جي پٺيان پُرڻ کي به سعادت سمجهي، هاڙهي جبل تائين پهچڻ جو پڪو پهه ڪري، اُگهاڙي پيرين، پنڌ ڪندي، وڻن ٽڻن کان سُونهپ جا گس گُهري، لَڪُن ۾ لُڇندي، ڇپرن ۾ ڇُلندي، ڪنڊا ۽ نيرا نانگ لتاڙيندي، ڄامن ڏانهن ڄُلندي رهي.

منظور نقوي، سُر معذوريءَ جي راڳ بابت پنهنجي مقالي، ’سُر معذور جي موسيقي‘ ۾ تفصيلي بحث ڪري ڪجهه نتيجا اخذ ڪيا آهن. سُر جي راڳ جي وضاحت ڪندي هو لکي ٿو: ”لفظ معذوري يا معذور جو ذڪر حضرت شاهه لطيف  جن جي ڪلام ۾ بار بار ٿيو آهي، مگر اِهو ذڪر، راڳداريءَ جي معنيٰ ۾ نه ٿيل آهي، جنهن مان هن راڳ جي باري ۾ ڪو پتو پئجي سگهي. البته شاهه جي رسالي مان اِهو پتو ضرور پوي ٿو ته، هڪ ئي سسئي پنهونءَ جي داستان کي حضرت شاهه لطيف  ڀٽائي  جن پنجن راڳن، سسئي آبري، معذوري، ديسي، ڪوهياري ۽ حسينيءَ ۾ بيان ڪيو آهي. اهڙي رعايت ٻئي ڪنهن به داستان سان نه ڪئي وئي آهي.“(بلوچ، (مرتب)، 1977ع، ص: 58)
جيئن ته ٻيا سُر، سسئيءَ جي سُر وانگي مختلف سُرن ۾ ورهايل نه آهن، يعني ٻين سُرن لاءِ هڪ سُر ۽ اُن سُر کي ڳائڻ لاءِ هڪ راڳ جو تعين ڪيو ويو آهي، جڏهن ته سُر سسئي، پنجن مختلف سُرن ۾ ورهايو ويو آهي، ۽ انهن کي ڳائڻ لاءِ پنج ڌار ڌار راڳ مقرر ڪيا ويا آهن. منظور نقوي وڌيڪ لکي ٿو: ”اِهو به معلوم ٿيو آهي ته، اِهي پنج ئي سُر، هڪ ٻئي سان گڏ انهيءَ ڪري  رکيا ويا آهن، جو انهن پنجن ئي سُرن جي موسيقي هڪ ٻئي کي ويجھي آهي. انهن پنجن راڳن مان اسان وٽ اڄ ڪلهه فقط هڪ راڳ ڪوهياري دستياب آهي... انهيءَ آڌار تي اسين چئي سگهون ٿا ته، معذوري، راڳ کماچ جي پيداوار ٿي سگهي ٿو. جيڪڏهن انهن پنجن ئي راڳن مان وچ وارن ٽن راڳن جو ٺاٺ بدلائي ڇڏبو ته، سلسلي سان ڳائڻ ۾ اِهو راڳ بلڪل جدا لڳندو، ان ڪري وچ وارن ٽن راڳن کي هڪ ئي ٺاٺ سان ڳائڻ، گائڪيءَ جي انداز ۾ درست لڳندو، جيئن ڪلياڻ کان پوءِ يمن ڪلياڻ. البت انهيءَ سلسلي جي آخري راڳ حسينيءَ ۾ ڪي اهڙا سُر روا رکڻا پوندا، جن مان ايندڙ ٺاٺ جو پتو پوي، جيئن هن سلسلي ۾ پهريون راڳ سسئي آبري ٻڌائي ٿو ته، ايندڙ ٺاٺ ڪهڙو ٿيندو؟“(بلوچ، (مرتب)، 1977ع، ص: 58) 
سُرن جي اهڙي ترتيب مان اِهو پتو پوي ٿو ته، ’سُرمعذوري‘، کماچ ٺاٺ جو هڪ وڃايل سنڌي راڳ آهي. گائڪيءَ جي لحاظ کان ’راڳ معذور‘ جي ترتيب هن ريت آهي:
آروهي: سا- ر- گا- پا- ڌا- ني- سا
امروهي: سا- ني- ڌا- پا- گا- ري- سا
هن راڳ جي آروهي امروهيءَ ۾ مڌم جو سُر نٿو لڳي، ان ڪري هي کاڊو قسم جو راڳ آهي. وادي سُر گنڌار ۽ سموادي سُر نکاد ڪومل آهي. هن راڳ جي ڳائڻ جو وقت شام کان آڌيءَ رات تائين آهي. هي راڳ سنڌ جي مقامي راڳن ۾ منفرد حيثيت رکي ٿو، انهيءَ انفراديت جي ڪري ئي، شاهه لطيف، هن راڳ کي رسالي ۾ جاءِ ڏني. سُر جو مضمون مثال طور: مشقت، محنت، جاکوڙ، ڏک سهڻ، ڪشالا ڪڍڻ مقرر ڪيو. پاڻ ٻڌائين ٿا ته، هن راڳ ۾ تيز سُر لڳندا آهن. کماچ ٺاٺ ۾ سواءِ مڌم جي سڀ سُر تيز لڳندا آهن. ان ڪري ان کي کماچ انگ ۾ ڳائجي ٿو. هن راڳ ۾ گنڌار ۽ پنجم جو ساٿ سٺو لڳندو آهي، هن راڳ کي ڳائڻ جا ٻه نمونا آهن، جيڪڏهن راڳداريءَ جي انداز ۾ ڳائجي ته، سموادي سُر گنڌار کان شروع ڪجي، پر جي وائيءَ جي انداز ۾ ڳائجي ته، سموادي سُر نکاد کان شروع ڪجي، ۽ گنڌار جي سُر تي هر وقت زور رکجي، پر جي گنڌار کان پنجم ڏي وڃڻو هجي يا پنجم کان گنڌار ڏي لهڻو هجي ته مينڍ ۽ سوت ڏجي ته راڳ جو روپ دل کي لڀائيندڙ محسوس ٿيندو.
هن سُر ۾، ست داستان آهن: داستان پهرئين ۾ 14 بيت 1 وائي، داستان ٻيئي ۾ 13 بيت 1 وائي، داستان ٽئين ۾ 11 بيت 1 وائي، داستان چوٿين ۾ 13 بيت 1 وائي، داستان پنجين ۾ 14 بيت 1 وائي، داستان ڇهين ۾ 21 بيت 1 وائي ۽ داستان ستين ۾ 21 بيت 1 وائي شامل آهي.

سُر مومل راڻو:
رسالي جو هي سُر، سنڌ جي مشهور عشقيه داستان ’مومل راڻي‘ جي قصي تي آڌاريل آهي. هي سُر جماليات، حسن، عشق ۽ انتظار جي احساسن سان ڀريل آهي، جنهن ۾ شاهه لطيف، ڪن خاص ٽاڻن جي حوالي سان، ڪلام جي روشنيءَ ۾ اعليٰ فهم ۽ فڪر جا نت نوان رُخ روشن ڪيا آهن.
شاهه لطيف، هن سُر ۾، ڪهاڻيءَ جا اُهي حصا، جيڪي عقل کان بعيد ٿا لڳن يا مافوق الفطرت آهن ۽ اهي ڳالهيون جيڪي پراڻي دؤر جي قصن ۾ رنگين بيانيءَ لاءِ شامل ڪيون وينديون هيون. تن کي نظر انداز ڪيو آهي. سُر جي ڪنهن به داستان ۾ ڪرامتي ڏند (جانور جو)، جادوءَ جي زور تي درياهه جي سُڪي وڃڻ، ۽ اُن ۾ راجا جي خزاني لڪائڻ جو ذڪر نٿو ملي. هن سُر ۾، شاهه لطيف ، داستان جي بنيادي نڪتن کي پنهنجي مخصوص انداز ۾ بيان ڪيو آهي. هن سُر ۾، ڪيئي اسرار سمايل نظر اچن ٿا. هڪ نظرئي موجب اعليٰ فڪر جي لحاظ کان شاهه لطيف ، مومل راڻي جي ڳالهه، عام روايتي مفهوم بدران تصوف جي اعليٰ سطح واري معنيٰ ۾ ڏني آهي، ۽ دنيا جي بي ثباتيءَ جو نقشو اثرائتي انداز ۾ پيش ڪري، ان نقطي ڏانهن ڌيان ڇڪايو آهي ته، جيڪو به سالڪ، حقيقي محبوب کي ڇڏي، دنيا جي مادي ٽڪساٽن تي دل کي هرکائي ٿو، ته اُهو پوءِ انهن تي ڀُلجي ڦاسي پوي ٿو.
هن سُر ۾، شاهه لطيف، تصوف جي ڳُوڙهن نُڪتن سان گڏوگڏ، ڪاڪ مان ڪهي آيل جوڳيءَ جي جَڙاءُ، وصال ۽ وڇوڙي جي ڪيفيتن، مومل ۽ سندس ڀينرن جي سُونهن ۽ سوڀيا کي نهايت ئي خوبصورتيءَ سان بيان ڪيو آهي.
هن سُر ۾، سونهن ۽ سينگار سان ڳنڍيل مختلف شين، وقت ۽ پَهرن جي نالن سان انساني جسم جي عضون، فقيرن ۽ جوڳين جي انيڪ اسمن جي ذڪر سان، هڪ وڏو لفظي ذخيرو سمايل آهي. هن سُر جا مکيه موضوع آهن ’حُسن ۽ جمال جو بيان‘ ۽ ’مطلوب، طالب جي ڳولا‘.
(1) حُسن ۽ جمال جو بيان: شاهه جي رسالي جي هر سُر ۾، حُسن ۽ جمال بابت ڪي بيت ضرور ملن ٿا، پر خاص طور تي سُر مومل راڻي ۾، شاهه لطيف ، جهڙي نموني مومل ۽ سندس ڀينرن جي سُونهن ۽ سوڀيا کي بيان ڪيو آهي. اهو جماليات ۽ سينگار شاعريءَ جو هڪ نادر نمونو آهي.
ان سلسلي ۾، ڊاڪٽر بشير احمد شاد، پنهنجي مقالي ’شاهه جي نظر ۾ مُومل جو مقام‘ ۾ لکي ٿو: ”لطيف سرڪار ٻين سُورمين جو ذڪر ڪرڻ وقت سندن همت، حوصلي، جرئت، پاڪدامنيءَ، حُب الوطنيءَ، پڇتاءُ وغيره کي تمام گهڻو ساراهيو آهي، پر سندن حُسن ۽ جمال، سُونهن ۽ سوڀيا ۽ لباس جي نالي ماتر واکاڻ ڪئي آهي، جڏهن ته سُر ’مومل راڻي‘ ۾ لطيف، مومل توڙي سندس سهيلين، سرتين جي سُونهن ۽ سوڀيا جو ذڪر ڪري کين آسماني اپسرائن سان وڃي ملايو آهي.“ (جويو، تاج،2004ع، ص: 180)
ڊاڪٽر بشير احمد شاد، مختلف عالمن، جهڙوڪ: محمدحسين ڪاشف، پروفيسر نارائڻداس ڀمڀاڻي ۽ ٻين عالمن جو حوالو ڏيندي، هن نتيجي تي پهچي ٿو ته: ” دراصل مومل ۾ هڪ سورميءَ وارا گڻ ته هئا ئي ڪونه، هن جيڪومقصد حاصل ڪرڻ لاءِ سڄو ٽڪساٽ سٽيو هو،ان جي پٺيان ڪو عظيم مقصد يا سچائي ڪارفرما نه هئي. اها لطيف جي ڪمال حرفت، حڪمت ۽ عقلمندي آهي، جو هن، مومل جي جسماني حُسن ۽جمال کي بنياد بڻائي، کيس سُورمين جي صف ۾ شمار ڪري ڇڏيو.“ (جويو، تاج،2004ع، ص: 182)
هن سُر جي اڀياس ڪرڻ سان معلوم ٿئي ٿو ته ان جي پهرئين بيت ۾ ئي هڪ اهڙي ڪاپڙيءَ جي ڪردار جي تصوير چٽي وئي آهي، جيڪو مومل ۽ سندس ڀينرن جي مجاز جو ماريل آهي. مومل جي حُسن جي تجلين ۾ سڙي ڀسم ٿيل هي فقير، جڏهن ڪاڪ جي ڪنوارين جو قصو بيان ڪري ٿو ته راڻي ۽ سندس ساٿين جي دل ۾ مومل جي ديدار جي خواهش جاڳي ٿي.

(2) مطلوب، طالب جي ڳولا ۾: شاهه جي رسالي جي ٻين سمورن سُرن ۾ طالب مطلوب جي ڳولا ۾ آهي، پر سُر مُومل راڻو ۾ قصو ابتڙ آهي. هن سُر ۾، مطلوب پاڻ پنهنجي طالب جي ڳولا ۾ آهي. 
ڊاڪٽر هوتچندمولچند گربخشاڻي لکي ٿو: ”شاهه جي شعر جو اڪثر مضمون آهي  ’انسان جي ڌڻيءَ لاءِ ڳولا‘ هن سُر ۾، قصو ئي الٽو ٿيو پوي. هتي خود خدا، انسان جو ڳولائو ٿئي ٿو، ڪن ٻين سرن ۾ پڻ انهيءَ ’الٽيءَ طلب‘ ڏي اشارو موجود آهي... مگر هن ساري سُر جو مضمون ئي انهيءَ اصول تي ٻڌل آهي.“ (گربخشاڻي، 2012ع، ص:659-658)
هن سُر ۾، شاهه لطيف، جيڪو فلسفو بيان ڪيو آهي، تنهن موجب رب تعاليٰ جڏهن پنهنجي ڪنهن بندي تي راضي ٿيندو آهي ته کيس دنيا جي حرص ۽ هَوس جي ٽڪساٽن مان بچائي، پنهنجي عشق ۾ ريٽو ڪري ٿو ۽ تنهن کان پوءِ ان بندي جي پنهنجي هستي وڃائجي وڃي ٿي، رڳو راڻو ئي راڻو رهي ٿو.

رب جي ناراضپي کانپوءِ انسان کي ڇا ڪرڻ کپي؟ تنهن بابت، شاهه لطيف چوي ٿو ته، بندي کي رب جي تات ۽ طلب ۾ راتيون جاڳڻيون پونديون، پرهه ڦُٽيءَ تائين سندس ياد ۾ شمع ٻارڻي پوندي، تڏهن وڃي کيس ٻيهر ڌڻيءَ جي پناهه ۾ ڪا جاءِ ملندي. انهيءَ بابت ڊاڪٽر هوتچند مولچند گربخشاڻيءَ نهايت ئي سهڻي ۽ سولي نموني سمجهاڻي ڏني آهي. هو لکي ٿو: ”مومل به سچي راڻي کي ڇڏي، جڙتو راڻو بنائي، ان سان پاڻ پرڀايو، جهڙيءَ ريت بني اسرائيلين گابي کي جڙتو خدا بنائي، ان جو سجدو ڪيو. انهيءَ کن جي خطا خاطر مومل کي راڻي جي غيرت جي سزا ڀوڳڻي پيئي، ۽ وري تيستائين راڻي جو وصال نصيب نه ٿيس، جيستائين پاڻ جلائي ڀسم نه ڪيائين. اهڙيءَ طرح اهو ڌڻي ڌُئو ٻانهون جيڪو عارضي فراق واري وقت ۾ ڪو ٻيو بوتوبنائي، ان سان روح ريجهائي ٿو، تنهن کي وري خدا جوقرب تيستائين حاصل نه ٿو ٿئي، جيستائين غير گمان ڪيري مرڻ کان اڳ پاڻ کي نٿو ماري. “ (گربخشاڻي، (1980ع)، ص: 37، 38) 
سنڌ جي ڳائڻ جي روايت ۾، مومل راڻي جي ڳالهه ۽ ان جون ڳاهون، ڪنهن آڳاٽي وقت کان وٺي، جنهن سُر ۾، ڳايون ويون، تنهن کي ’راڻو‘ سڏيو ويو. ’سُر راڻو‘ يا ’راڳ راڻو‘، سنڌ جو آڳاٽو عام مقبول راڳ آهي. هن وقت تائين انهيءَ ڳالهه جي موضوع واريون ڪافيون، سڄيءَ سنڌ ۾ ’سر راڻي‘ ۾ ڳائجن ٿيون. ٻيو ته سنڌ ۾ ڳائڻ جي رسم روايت موجب، ’راڻو‘ آڌيءَ رات بعد ’وهاڳ‘ کان پوءِ، يعني لڙي آڌيءَ کان پوءِ اسُر تائين ڳائبو آهي. ’شاهه لطيف  جي راڳ ۾، ’سُر راڻو‘ لڙيءَ رات جو ڳايو ويو. هن سُر جو نالو، شروع کان ئي ’راڻو‘ رهيو. پر پوءِ ڪاتبن ’شاهه جي رسالي‘ ۾ هن سُر جو عنوان ’سُر مومل راڻو‘ لکڻ شروع ڪيو، ۽ اوائلي دؤر جي گهڻن ئي رسالن ۾ به اِهو عنوان ڏنل آهي، پر ’گنج‘ ۾ سُر جو نالو ’راڻو‘ ئي لکيل آهي. راڳ جي لحاظ کان هن سُر جو صحيح نالو ’راڻو‘ ئي آهي، ۽ نهڪه ’مومل راڻو‘. سنڌي سنگيت ۾ به ’راڻي‘ جي نالي سان ڳائجي ٿو.
رسالي ۾ هڪڙا سُر اُهي آهن، جن جا نالا، راڳ ۽ راڳڻين جي نالن تي آڌاريل آهن، جيڪي مختلف راڳن ۽ راڳڻين ۾ ڳائجن ٿا جھڙوڪ: ڪاپائتي، مارئي، ليلان ۽ ڪارايل وغيره. اهڙيءَ ريت ’راڻو‘ خود ڪو راڳ ناهي. شاهه لطيف، هن سُر لاءِ، سُر جي موضوع، تاثر سان مناسبت رکندڙ راڳ جي چونڊ ڪئي ۽ پنهنجي راڳ جي سرشتي هيٺ اُن راڳ کي ’راڻي‘ جي نالي سان مروج ڪيو.
موسيقيءَ جي لحاظ کان هي راڳ، تحريري صورت ۾ مام بڻيل آهي، جنهن بابت عالمن ۽ موسيقيءَ جي ماهرن جي راين ۾ گهڻو اختلاف آهي. ڊاڪٽر نبي بخش خان هن سُر جي راڳ بابت پنهنجي مرتب ڪيل ’شاهه جو رسالو‘ ۾ لکي ٿو: ”سُرراڻو، جيئن پير غلام شاهه ڳائي ٻڌايو، تيئن ان جي ڪنهن هندوستاني ڪلاسيڪي راڳ سان نسبت سمجهه ۾ نه آئي. البت پير مرحوم، اسان کي سمجهائيندي چيو ته ’راڳ سنڌي بروو‘ ۽ ’راڳ راڻو‘، انهن ٻنهيءَ جي ڳائڻ جي ترڪيب ساڳي آهي، پر ٻنهيءَ جي ’ميان‘ ۾ فرق آهي.“(بلوچ، 1997ع، ص: 17) ڊاڪٽر عبدالجبار جوڻيجو، ’راڻي‘ بابت استاد منظور علي خان جو رايو ڏيندي لکي ٿو: ”استاد منظور علي خان جي سند جي نسبت سان راڻي کي مقامي نالي هوندي به، ديسي ۽ ’نارائڻي‘ سان مماثلت ۽ مطابقت رکندڙ ڄاتو ويو آهي.“(جوڻيجو، 2005ع، ص:255)
خان صاحب استاد ارباب خان کوسو جيڪو گواليار گهراڻي جو شاگرد هو، اُن جي شاگرد، استاد عبدالرزاق جماليءَ ٻڌايو ته، ’استاد چوندو هو ته، راڳ راڻي جو آروهي هندوستاني سنگيت موجب کماچ ٺاٺ جي راڳ نٽ نارائڻ سان مشابهت رکندڙ آهي، جو راڻي جي آروهي پڻ نٽ نارائڻ وانگي اوڊو آهي. سا- ري- ما- پا- ڌا- سا جا ساڳيا سُر لڳن ٿا.
هندوستاني سنگيت ۾، ’سنڌوي‘ نالي ڪافي ٺاٺ جو راڳ ملي ٿي، جنهن جي آروهي ’راڻي‘ وانگي اوڊو ۽ امروهي سمپورڻ آهي. راڳ ’سنڌوي‘ ۽ ’راڻي‘ جي چال ۾ هڪجھڙائي آهي. امير علي خان جو به ساڳيو رايو آهي ته، رسالي جو سُر ’مومل راڻو‘، ’راڳ سنڌوي‘ ۾ ڳائجي ٿو. راڳ ’سنڌوي‘ سنڌي موسيقيءَ ۾، ’راڻو‘ ان ڪري سڏجي ٿو، هڪ ته ڪلام جو اثر، ٻيو شاهه لطيف  راڳ جي نظام ۾ ’سنڌوي‘ بدران ’راڻي‘ جي نالي سان رائج ڪيو. 
’سنڌوي‘، ڪافي ٺاٺ جو اوڊو سمپورڻ راڳ آهي، وادي سُر کرج (سا) ۽ سموادي پنجم (پا) آهي. راڳ جي چال هن ريت آهي:
آروهي: سا- ري- ما- پا- ڌا- سا
امروهي: سا- ني- ڌا- پا- ما- گا- ري- سا
هن سُر ۾، 9 داستان آهن: داستان پهرئين ۾ 9 بيت، 1 وائي، داستان ٻئين ۾ 15 بيت، 1 وائي، داستان ٽئين ۾ 22 بيت، 1 وائي، داستان چوٿين ۾ 12 بيت، 1 وائي، داستان پنجين ۾ 16 بيت، 1 وائي، داستان ڇهين ۾ 17 بيت، 1 وائي، داستان ستين ۾ 18 بيت، 1 وائي، داستان اٺين ۾ 24 بيت، 1 وائي، داستان نائين ۾ 7 بيت ۽ 1 وائي شامل آهن.

سُر يمن ڪلياڻ:
هن سُر ۾، شاهه لطيف، ڪنهن عشقيه داستان يا نيمتاريخي قصي جي پس منظر بدران معنوي مفهومن جھڙوڪ: توحيد، رسالت، عشق، وڇوڙي، وصال، سختي ۽ صبر جي حوالي سان، انسان جي اعليٰ ڪردار کي اُجاڳر ڪيو آهي ۽ عمل ڪرڻ لاءِ ترغيب ڏني آهي. سُر جي ڪن داستانن ۾، موکي ۽ متارن جي نيم تاريخي قصي جي پس منظر جا اهڃاڻ به ملن ٿا. يمن لفظ جي معنيٰ: ’من کي روڪڻ‘ آهي. معنيٰ ۽ مقصد جي لحاظ سان، سُر ’يمن‘ ۽ سُر ’ڪلياڻ‘ ٻئي، هڪٻئي سان لاڳاپيل آهن. سُر يمن ۾ گهڻي ڀاڱي ’سُر ڪلياڻ‘ ۾ سمايل فڪر ۽ فهم جي تصديق ۽ ان جي وڌيڪ وضاحت شامل آهي. سُر ’ڪلياڻ‘ ۾ عشق جي آزمائش، محبوب طرفان سختين، وصال ۽ فراق جي صدمن ۽ عاشق جا صبر سان سور ۽ سختيون سهڻ بابت جيڪي اهڃاڻ ڏنل آهن، تن جو هن سُر ۾، وڌيڪ تفصيل ڏنل آهي، جنهن جو اظهار بيمارن ۽ طبيبن، تير ڪمانن جي ڪاريگرن، آڳڙين، لوهارن، پڙهندڙن، پڙهائيندڙن، ميخاني ۽ ميخوارن جي ماحول ذريعي ڪيل آهي، جيڪي اُن وقت سنڌ ۾ رائج ڌنڌن ۽ پيشن جا يادگار آهن.
حقيقت ۾ ڊاڪٽر هوتچند مولچند گربخشاڻيءَ جي راءِ موجب: ”شاهه جي ڏينهن ۾ جيڪي ڌنڌا ۽ پيشا عام طرح مروج هوندا هئا، تن مان اهڙو ڪو ورلي آهي، جنهن جي سازن، اوزارن ۽ اصطلاحن ڏانهن اشارو نه ڪيل آهي. انهيءَ مان ثابت آهي ته شاهه جي مشاهدي جي قوت نهايت سگهاري هئي. ادنيٰ درجي جي انسانن جي ڪمن ڪارين ۽ ريتن رسمن مان، عجيب نصيحتون ورتيون اٿس. لهار جي دڪان تي جيڪي روزمره پيو وهندو واپرندو آهي، جهڙوڪ اڱرن جو کوريءَ ۾ جلڻ، ڌَوَڻين جو ڌَنوَڻ، مترڪن جي سٽ سٽ، سنداڻ جو سنڪڻ وغيره – تنهن جي ڪهڙي نه صاف ۽ چٽي تصوير ڪڍي اٿس. جڏهين ڪلال خاني جو ذڪر ٿو ڪري، تڏهين بٺيءَ جو چڪڻ، مٽن جو کلڻ، پياڪن جي پيہه، موکيءَ جو مزاج وغيره، پڙهندڙ عين بين پيو ڏسي. جڏهين عاشق کي مريض سان مشابهت ڏيئي ويڄن جي ور وجهي ٿو، تڏهين ڪهڙو نه ظريفانو ذڪر پيش ڪري ٿو. ڪيئن نه حڪيم پاڻ ۾ گڏ ٿي، سياڻپ ۽ گنڀيرتا جو لباس پهري، مريض جي سيرانديءَ کان بيهي، نبض ڏسي، هڪ ٻئي ۾ سس پس پيا ڪن. پر مريض، جو عشق جو بيمار آهي، تنهن کي طبيبن جون تنوارون هڏهين نٿيون وڻن. طب ۽ آيرويد جا ڪيترا اصطلاح هن سُر ۾، بلڪل پوري طرح سان ڪم آيل آهن.
استعارن ۽ تشبيهن جي ته ڪمي ڪانهي. معشوق جي تصوير طرحين طرحين جي رنگن ۾ چٽي اٿس. ڪڏهين ته معشوق عاشق جي جسم کي جلاد وانگي چيري چچري، چنگارن ۾ لٽڪائي ٿو؛ ڪڏهين تيرانداز وانگي عاشق جي جان تي غمزن سان گهاوَ ڪري ٿو؛ ڪڏهين دائودي شهسوار جيان، پنهنجي مسڪين پاکرين کي گهوڙيءَ هيٺ لتاڙي ٿو، ۽ ڪڏهين وري قابيل وانگي پنهنجن سڄڻن کي قتل ڪريو ڇڏي. جڏهين وري عاشق کي سنوارڻ چاهي ٿو، تڏهين ساڻس آهنگر جهڙي روش ڪري ٿو. آهنگر جئن ڪچي ڌاتوءَ کي ڳاري پگهاري، ٺوڪي ٺڪي، رُڪ جي صورت وٺائيندو آهي، تئن معشوق پڻ عاشق جي خام طبع کي رياضتون ۽ ڪشالا ڪڍرائي، پچائي پڪو ڪري ٿو. انهيءَ کان پوءِ وري موکيءَ وانگي، محبت جي مي سان عاشق کي مخمور ڪري ٿو.“(گربخشاڻي، 2012ع، ص: 395-396)
شاهه لطيف، جيئن ته قومي شعور رکندڙ، سماجي ۽ اقتصادي انصاف لاءِ  پاڻ پتوڙيندڙ ڏاهو هو. ان ڪري وقت ۽ حالتن تي به سندس گهري نظر هئي. سندس دؤر ۾ ڌارين ڌرتيءَ ڌڻين سان جيڪي ڪلور ڪيا، ۽ انهن حالتن جي سڌاري لاءِ، شاهه لطيف ، عملي قدم کڻڻ جا جيڪي ڏس ڏنا، انهن جو ذڪر به هن سُر ۾ ملي ٿو. جن ۾ سالڪ کي پچي پختي ٿيڻ لاءِ اڳين عملي ماڻهن جي ورتل واٽ تي هلڻ جي صلاح ڏني اٿس ته مقصد جي واٽ ۾ جان ۽ مال جي پرواهه نه ڪجي، ڇو ته جيڪي ماڻهو سچن ۽ آدرشي انسانن جي اصولن کي اختيار ڪن ٿا، سي ضرور سُرخرو ٿين ٿا.
سر ڪلياڻ ۽ يمن ڪلياڻ جا موضوع گهڻي ڀاڱي هڪ ٻئي سان ملن ٿا. ڪن مرتبن جيڪي بيت ڪلياڻ ۾ ڏنا آهن، سي وري ٻين عالمن اُهي يمن ڪلياڻ ۾ ڏنا آهن. ساڳيءَ ريت، بيتن سان گڏ بابن ۾ به فرق آهي. مجموعي طور هن سُر ۾، هيٺيان مکيه موضوع ملن ٿا:
(1) صحت ۽ حڪمت: ڏاهن چيو آهي ته ’هڪ صحت- هزار نعمت‘. اسان جي ڪلاسيڪي شاعر عبدالرحيم گرهوڙيءَ کان، شاهه لطيف  هڪ مريد هٿان، هيٺيون سوال پڇيو:

سرير جي صحت کي سالم رکڻ لاءِ، انسان جو اولين فرض آهي ته هو پنهنجي کاڌي پيتي، اٿڻ ويهڻ ۽ روزمره جي ڪمن ڪارين تي نظر رکي. جيڪڏهن ڪا اَگهائي محسوس ڪري ته هو رَکَ ڪري: ’ڪَرين جي ڪِري، ته تون توانون ٿيين‘ يا وري ويڄن جي واٽ وٺي:

هن سُر ۾، شاهه لطيف، طبابت ۽ حڪمت کي وسيع تناظر ۾ ڏٺو آهي. هڪ طرف مريض جي اَهنجن، ايذائن، تڪليفن کي دل ولوڙيندڙ انداز ۾ پيش ڪيو اٿس ته ٻئي طرف، طبيبن، ويڄن حڪيمن، حاذقن جي علاج ۽ طريقي ڪار تي وڏي وستار سان لکيو اٿس. ساڳيءَ ريت، ڪُويڄن جي ڪُند فهميءَ تي به ڇوهه ڇنڊيا آهن. شاهه لطيف، ان موضوع جي ننڍن نقطن کي به بيان ڪيو آهي. اهڙيءَ گهرائي ۽ تفصيل سان ننڍي کنڊ جي ٻئي شاعر ان موضوع تي قلم نه کنيو آهي، جيتوڻيڪ اهو موضوع، هندي، پنجابي، بنگالي ۽ گجراتي وغيره ٻولين جي شاعرن، پنهنجيءَ شاعريءَ ۾ کنيو آهي، پر ان کي پوري وستار سان، شاهه لطيف  ئي پيش ڪيو آهي. ان لاءِ به وٽس ڪافي سبب هئا. ظاهري طبابت سان گڏ، هن روحاني شِفا جو ذڪر ڪيو آهي. 
شاهه لطيف  کي چڱيءَ پر ڄاڻ هئي ته، سنڌ آڳاٽي دور ۾، حڪمت جو وڏو مرڪز رهي آهي. عربن جي اچڻ کان اڳ، طبابت ۽ جراحت ۾ سنڌ، عرب ۽ عجم ۾ مشهور هئي. هتي جا ويد، پاڙيسري ملڪن ۾، طبابت ڪرڻ ويندا هئا. بغداد، بصري، ايران، دمشق، گجرات، ڪڇ، ڀڄ، سورت، جيسلمير، دهلي، دکن، جهوناڳڙهه، کنڀات، جاوا، سريلنڪا وغيره ۾ سنڌ جي حڪمت جا وڏا مرڪز هئا. ساڳي طرح سنڌ مان وڏي پيماني تي جڙي ٻوٽيون ڏيساور موڪليون وينديون هيون. 
ان ڏس ۾، ڊاڪٽر نبي بخش خان بلوچ لکي ٿو: ”رائج ٻولين مان عربي، فارسي ۽ هند جي زبانن مان سنڌي ۽ هنديءَ جي بين الاقوامي حيثيت تسليم ڪندي، انهن ٻولين ۾، دوائن ۾ استعمال ٿيندڙ معدنيات ۽ جڙين ٻوٽين جا نالا ڏنا ويا. سنڌيءَ مان مراد خاص سنڌي ٻولي ۽ هنديءَ مان مراد (سنڌيءَ کان سواءِ) هند جون ٻيون جملي لغاتون هيون. سنڌي نه فقط ان وقت ۾، بينالاقوامي حيثيت رکندڙ هئي، پر سنڌ ۾ پسارڪي وکر جي ڄاڻ وڏي ترقي ڪري چُڪي هئي. سنڌ ۾ پسارڪي وکر جو واپار ايترو ته وڌيل هو، جو هند جي ٻين ڀاڱن جون جڙي ٻوٽيون پڻ سنڌ مان اولهه طرف ٻين ملڪن ڏانهن موڪليون وينديون هيون.
البيروني پنهنجي ڪتاب، ’ڪتاب الصيدنه‘  ۾، مني سؤ کن جڙين ٻوٽين ۽ دوائن جا نالا، سنڌيءَ ۾ ڏنا آهن (جيڪي ڊاڪٽر بلوچ صاحب پنهنجي ڪتاب ۾ ترتيب سان درج ڪيا آهن.“(بلوچ، 1990ع، ص: 85-84)
ان پس منظر ۾، شاهه لطيف  ويڄن، ڪُويڄن، حاذق حڪيمن جو ذڪر ڪيو آهي. هن طبيبن جي مهارت ۽ سڀاءَ کي سامهون رکي، انهن جي درجابندي ڪئي آهي. شاهه لطيف، حاذق حڪيم ان کي ٿو ڪوٺي جيڪو تن ۽ من جي مزاج کي سمجهي. سندس ٻولي ٻاجهاري ۽ سڀاءُ سڄڻن وارو هُجي. جيئن وٽن ويٺي ڏکندو ڏور ٿئي. پر جيڪي تن جي طبيعت کي سمجهي نه ٿا سگهن ۽ سندن زور دوا ۽ ڊڀن تي آهي. ان لاءِ فرمائي ٿو ته:

شاهه لطيف، حاذق حڪيم ان کي ٿو چوي، جيڪو مريض جو من ۽ تن تازو ڪري، سندس ڪٿ موجب اُهي حڪيم، وڏا وينجهار آهن، جيڪي سڄي ماحول کان واقف آهن. تمثيل ۾ شاهه لطيف انهن کي روحاني رهبر ۽ هلندڙ هلچل جو سرواڻ ٿو سڏي. جيڪي اَواٽيا آهن، انهن کي تنبيهه ٿو ڪري ته وڃو ويڄن وٽ ويهو:
’ويهڻ ويڄن وٽ، جي سکين ته سگهو ٿيين.‘

(2) ڪلاڙڪي ڪرت: ڪلاڙڪي ڪرت، هر سماج ۾ هزارين ورهين کان رائج آهي. پورهيت طبقا، سڄو ڏينهن محنت مزدوريءَ کان پوءِ، شام/ رات جو گڏ ويهي ڪچهريون ڪندي، ’مڌ‘ جون محفلون مچائيندا هئا/ آهن. سندن اها رهاڻ، سڄي ڏينهن جا ٿڪ لاهيو ڇڏي. اڄ به اسان وٽ مينگهواڙ، ڪولهي، اوڏ، ڀيل ۽ باگڙي وغيره، عام زندگيءَ ۾ پنهنجي سر شراب ٺاهي، شام جو واپرائيندا آهن، جنهن کي عام طور ڪچو شراب يا ڪُپي چوندا آهن. اها ڪرت ڪَئين حيلن ۽ پابندين باوجود هزارين سالن کان هلندي ٿي اچي . نه صرف سنڌ ۾ پر اها علت، گلگت، هنزه، هزارا، ڪافرستان، چولستان، چاگي وغيره ۾ عام جام آهي. ٻاهرين ملڪن ۾، آفريڪا، موزمبق، صوماليا ۽ وچ ايشيا وغيره ۾ عام جام آهي. بلڪ اهڙو ڪهڙو خطو هوندو، جتي اُهي ڪَمي ڪاسبي شام جو شغل نه ڪندا هجن!
هوند وارا طبقا، پنهنجي حيثيت موجب، ولائتي وڙ واپرائندا آهن. ڀانءِ ته عشق ۽ نشو انسان جي فطرت ۾ شامل آهي. ان حوالي سان، دنيا جي سڀني شاعرن، شراب جو ڪنهن نه ڪنهن حوالي سان ذڪر ضرور ڪيو آهي. ڪي ان کي جوانيءَ جو جشن، ڪي مدهوشي ته ڪي وري قلب جي قرار، جو سبب سمجهن ٿا. مڌ ڪو ٻيو به ڏس ڏئي ٿو. صوفين وٽ ’شراب‘ هڪ علامت طور استعمال ڪيو ويو آهي، جنهن ۾ ’شراب‘، ’معرفت‘ کي پڻ چيو وڃي ٿو. اهو معرفت جو مڌ پاڻ سڃاڻڻ ۽ ساجن کي سڃاڻڻ جو ذريعو ٿي سگهي ٿو. شاهه لطيف فرمائي ٿو ’مڌ پيئندي مون، ساجن صحيح سڃاتو.‘
هن سُر ۾، شاهه لطيف، مڌ پيئندڙن جي ذهني ڪيفيتن کي قلم بند ڪيو آهي، ڪي پياڪ اهڙا آهن، جيڪي سنجهي پين ٿا، ڪي وري پيئڻ لاءِ پرهه جو پهچي وڃن ٿا.
’پرهه جا پياڪ، جہ سي اڱڻ آئيا.‘ ڪلال کي چوي ٿو ته تو وٽ ته هر قسم جا پياڪ اچن ٿا انهن کي سُڃاڻ:

هن سُر جي نالي سان مشابهت رکندڙ راڳ، سنگيت جي گرنٿن ۾ ملي ٿو، جيڪو امير خسروءَ جي ايجاد آهي. يمن راڳ، سنڌ ۾ آڳاٽي وقت کان رائج هو. هندوستان ۾ امير خسرؤَ هن راڳ جي سنگت سان ٻيا راڳ ايجاد ڪيا، پر يمن جدا راڳ طور ايترو ڪونه ڳايو ويو. هڪ روايت موجب، ’ايمن‘ جيڪو ڪلياڻ ٺاٺ جو پهريون راڳ آهي، سو اصل ۾ خالص عرب – ايراني راڳ آهي، ۽ ’يمن‘ جو بگڙيل نالو پڻ آهي. ٻيءَ راءِ موجب، ’ايمن‘ کي هنڊول ۽ نيريز جي سنگت سان ايجاد ڪيو ويو ۽ امير خسرؤَ پڻ ايمن ۾، نيريز جي سنگت ۽ فارسي راڳ جي ميلاپ سان ’يمني‘ ايجاد ڪئي، پر يمن پنهنجي ليکي هڪ ڌار عرب-ايراني راڳ هو، جنهن کان سنڌ ۽ هند جا موسيقار چڱيءَ ريت واقف هئا. ’معدنالموسيقيءَ‘ جي مصنف جي لکڻ موجب، يمن جون ٻه صورتون آهن: هڪ خاص ’يمن‘ ۽ ٻيو ’ايمن‘. ’يمن‘ جي سنگت سان، ’يمن ڪلياڻ‘ وجود ۾ آيو، جيڪو ’ايمن‘ کان مختلف آهي. هي سُر، جنهن راڳ ۾ ڳائجي ٿو، اُن بابت مختلف رايا آهن.
امير علي خان پنهنجي ڪتاب، ’شاهه، سُر، سمونڊ‘ ۾ لکي ٿو ته، ”هن سُر جو قديم نالو يمن ڪلياڻ آهي، ۽ بگڙيل نالو ايمن ڪلياڻ آهي.“(خان، امير، 2007ع، ص: 141) عزيز شيخ، ايمن کي ئي يمن سمجھي ٿو. ڊاڪٽر محمد علي قاضيءَ پنهنجي مقالي، ’موسيقي‘ ۾ لکي ٿو: ”يمن ڪلياڻ جي راڳ جي سُرن جي چال ٿڌي ٿيندي آهي، البته ايمن جي نسبتاً تيز هوندي آهي.“(بلوچ، 1971ع، ص: 54)
ڊاڪٽر نبي بخش بلوچ، ’شاهه جي رسالي‘ جي جلد پهرئين ۾، يمن راڳ بابت لکي ٿو ته: ”شاهه جي راڳ تي ڪيل تحقيق موجب، سُر ’يمن‘ جي راڳ جو وادي سُر ريکب آهي. يمن راڳ تفصيل سان ٻڌندي مجموعي طور سان ٻه رايا بيٺا: هڪ اِهو ته هيءُ راڳ ڄڻ هندوستاني راڳ ’نٽ ڇايا‘ سان لڳي ٿو، ۽ ٻيو اِهو ته هيءُ راڳ ڄڻ هندوستاني راڳ ’جيجونتي‘ سان مشابهه آهي.
رسالي جي هن سُر جو راڳ، سمپورڻ  راڳ آهي، جنهن ۾ سڀ سُر تيور لڳن ٿا ۽ ڪلياڻ ٺاٺ جي راڳن ۾ شمار ٿين ٿا. يمن جي ڳائڻ ۽ ٻڌڻ سان بيقرار دل کي جيڪو سڪون ملي ٿو، ان جي ڪيفيت ئي نرالي آهي. سُر يمن ڪلياڻ ۾، شاهه لطيف  جون، جيڪي وائيون ۽ بيت ڏنل آهن، تن ۾ عاجزيءَ سان گڏ، رضا ۽ صبر جي تلقين پڻ ڪيل آهي، تنهن ڪري سُر يمن ڪلياڻ جي فڪر ۽ راڳ يمن جي روپ ۾ گهڻي ڀاڱي هڪجھڙائي آهي، جو راڳ يمن جو وادي سُر ريکب هئڻ ڪري، آلاپ جو زور پڻ مڌم سپتڪ تي وڌيڪ ٿئي ٿو. هيءُ راڳ رات جو راڳ آهي، ۽ مڌُر ۽ مڌم سپتڪ ۾ ڳائڻ سان وڌيڪ مؤثر معلوم ٿيندو آهي. هيءُ سُر موضوعن توڙي مفهوم جي لحاظ کان شاهه لطيف  جو عمدو ڪلام آهي.
سُر يمن ڪلياڻ ۾ 8 داستان آهن. پهرئين داستان ۾ 21 بيت 1 وائي، ٻئي داستان ۾ 19 بيت 1 وائي، ٽئين داستان ۾ 30 بيت 1 وائي، چوٿين داستان ۾ 26 بيت 1 وائي، پنجين داستان ۾ 40 بيت 2 وائيون، ڇهين داستان ۾ 19 بيت 1 وائي، ستين داستان ۾ 17 بيت 1 وائي ۽ اٺين داستان ۾ 26 بيت ۽ 1 وائي ڏنل آهي. 

شاھ عبداللطيف جو شجرو / سلسلوءِ :

 شجرو / سلسلوءِ

1. حضرت امام علي
2. حضرت امام حسين
3. حضرت امام زين العابدين
4. حضرت امام محمد باقر
5. حضرت امام جعفر صادق
6. حضرت امام موسى ڪاظم
   (هو خواجه اجرڙي جو به اباڻو هو)
7. سيد جعفر ثاني
8. سيد حسين الاڪبري
9. سيد علي جواري شاه
10. سيد ابراهيم شاه
11. سيد حسين شاه
12. سيد يوسف شاه
13. سيد علي شاه
14. سيد حسين شاه
15. سيد محمد شاه
16. سيد مير علي شاه
17. سيد حيدر شاه
    (هو سنڌ آيو، هالا ۾ شادي ڪيائين ۽ لڳ ڀڳ ۳.۵ سالن کان پوءِ هرات واپس ويو)
    ان جي نسل مان، سنڌ ۾ ڄاول هڪ ٻيو سيد مير علي شاه ٿيو، جيڪو مستقل سنڌ ۾ ئي وسامي ويو
18. سيد مير علي شاه
    (هو سنڌ ۾ ڄائو ۽ اتي ئي رهيو)
19. سيد شرف الدين شاه
20. سيد جمال محمد شاه
21. سيد حاجي شاه
22. سيد هاشم شاه
23. سيد عبدالمؤمن شاه
24. سيد لال محمد شاه
25. سيد عبدالكريم شاه (بلڙي وارو)
26. سيد جمال شاه
27. سيد عبدالقدوس شاه
28. سيد حبيب شاه
29. سيد عبداللطيف شاه (ڀٽ وارو)

شاھ عبداللطيف جي ڏاڏي جو نالو سيد عبدالقدوس شاھ ھو .